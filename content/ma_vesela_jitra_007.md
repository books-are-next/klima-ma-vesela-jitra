---
title: Ve středu ráno (vánoční spiklenecká povídka)
contentType: prose
---

  

Ve středu ráno, bylo to den před Štědrým večerem, jsem vstával ve čtvrt na pět. Budík jsem si nařídil sice až na pátou, ale stejně, vědom si žalostné nezbytnosti časného vstávání, jsem už od tří hodin nespal. Došoural jsem se do jídelny, jejíž okno vedlo na sever, a na jeho rámu byl tedy připevněn teploměr. Posvítil jsem si na stupnici baterkou. Horní okraj rtuťového sloupce vyčuhoval těsně nad nulu. Dost zima, aby se člověk netěšil, jak stráví osm nebo devět hodin pod širým nebem, ještě k tomu vestoje a s rukama neustále zchlazovanýma studenou vodou. Ale vzhledem k roční době se na nepřízeň osudu nedalo žehrat. Mohlo být mrazivěji.

Děti spaly a žena také. Nasnídal jsem se v kuchyni. Pak jsem na sebe nevlékl dva svetry, lyžařskou větrovku a na nohy troje ponožky. Byl bych si po včerejší zkušenosti vzal rád čtvery, jenže jsem neměl tak obrovské boty.

Do celé záležitosti mě zatáhl můj bývalý kolega z fakulty Petr. Petr byl estetik, filolog a literární kritik. Poslední tři roky si vydělával na živobytí nejprve jako noční hlídač ve skladišti jakýchsi stavebních podniků a později jako topič. Během těch tří let utratil své poslední úspory, a když zjistil, že poctivou prací se člověk slušně neuživí, rozhodl se, že dá výpověď a bude si hledat nějaké výnosnější povolání.

Asi před týdnem mě zavolal (nemluvili jsme spolu nejméně půl roku) a po obvyklé otázce na mé zdraví a konání se věcně zeptal: „Nechtěl bys prodávat ryby?“

„Prodávat ryby?“

„Vánoční kapry,“ vysvětlil. „Dá se při tom fantasticky vydělat.“

„Ale já…“ Zaskočil mě svým dotazem tak naprosto, že jsem promeškal okamžik k odmítnutí. „To mě nikdy nenapadlo.“

„Koho by to někdy napadlo,“ řekl konejšivě. „Ale ty jako spisovatel bys měl zkusit všechno!“

„Nejsem ten typ spisovatele, co musí všechno zkoušet,“ protestoval jsem.

„Ale seš!“ prohlásil s autoritativností, která prozrazovala jeho původní profesi. „Kromě toho přitom vyděláš fůry prachů. Nepovídej, že by ti před Vánocema nebodly.“

„V životě jsem nezabil kapra. A nezabil bych,“ dodal jsem s nadějí, že tento argument nemůže oslyšet.

„S tím si nedělej starosti, to obstarám já,“ slíbil. „A jinak to je sranda. Na dva tři dny. A hodí ti to nejmíň dva tácy!“

Za hodinu byl u mě v bytě a pokračoval v nadšeném líčení podniku, pro nějž mě získával. Loni jeden jeho bývalý posluchač prodával ve stánku před Bílou labutí a přišel si za čtyři dny na deset tisíc čistého, a i když se nám asi nepodaří urvat tak skvělé místo, protože to pochopitelně taky něco stojí, dva či tři tisíce nám to hodí určitě. Ale abychom nějaké slušné místo získali, rozváděl svoji myšlenku, musíme samozřejmě nejdřív něco pustit.

Konečně jsem pochopil, oč mu jde. Měl skvělou ideu, svou pracovní sílu a byl dokonce odhodlán vraždit kapry, chyběl mu však společník s kapitálem.

„Kolik?“ zeptal jsem se.

„Je to blbost vzhledem k tomu, co to hodí!“

Petr šilhal. I v téhle chvíli se každé jeho oko dívalo jinam, podezřelé mi však připadlo, že ani jedním nehledí na mě. „Kolik tedy?“ opakoval jsem.

„Asi pět set za místo,“ řekl, „stovku sádkaři a flašku francouzského koňaku vedoucímu samoobsluhy, před kterou nás postavějí.“

„To je dost slušná blbost,“ řekl jsem.

„Čím víc vložíme, tím víc se nám vrátí,“ ujistil mě. „Mám vyhlídnutý jedno fantastický místo ve Strašnicích.“

„A ten sádkař?“

Vyložil mi, že člověk, který chce vydělat peníze, musí mít slušné ryby. Jeho bývalý student, který vydělal před Bílou labutí za čtyři dny na zájezd do Indie, mu vykládal o nějakém chlápkovi, který sádkaře opomněl, a sádkař jen zavolal: „Ryby pro pana Šetrnýho!“ A vojáci otevřeli úplně jinou sádku než ostatním a napustili mu kapry hubené jako mřenky.

„Jací vojáci?“ zaujala mě další složka zúčastněná na transakci.

„No ti na sádce,“ řekl poněkud nejistě. „Zřejmě tam jsou vojáci. Ale o ně nejde.“

Vůbec jsem nebyl přesvědčen, že by o ně nešlo, ale po pravdě mě neděsilo těch osm set korun, co po mně chtěl, spíš mě nelákala představa, že se mám postavit na ulici a od rána do večera trčet u kádě s rybami. Kromě toho jsem nijak zvlášť nepotřeboval vydělat peníze. Měl jsem dokonce něco na knížce – k živobytí mi to rozhodně stačilo a na víc se u nás stejně nezmůžu. O peníze, s nimiž bych si nevěděl rady, jsem nestál. Ledaže bych je někomu věnoval. Pokud je někdo ochoten peníze rozdávat, nemá jich nikdy dost. Jenomže dva tisíce korun jsou k rozdávání směšná částka.

Měl jsem samozřejmě také několik přátel v kriminále. Samí spiklenci a podvraceči státu, podle výroku soudu. Že oni seděli v kriminále a kdokoliv z nás ostatních dlel na svobodě tak dokonalé, že dokonce připouštěla, aby člověk rozvažoval, zda chce či nechce prodávat kapry, byl pochopitelně jen náhodný výsledek loterie, kterou s námi všemi už několik desítek let hraje panující moc.

Jeden z těch zavřených byl mým redakčním kolegou v dobách, kdy u nás ještě vycházely literární časopisy. Teď před Vánocemi by se velice hodilo navštívit jeho ženu a přinést jí nějaké peníze.

Půjčil jsem Petrovi osm set korun. Potěšen slíbil sehnat vše potřebné včetně ryb.

Ve tři čtvrti na pět jsem byl beznadějně hotov. Umytý, oholený, nasnídaný, nohy v trojích ponožkách a jedněch botách. Pokusil jsem se ještě přečíst si včerejší sportovní zprávy, ale kolem Vánoc se ve sportu nic neděje a ostatní rubriky v novinách, jak známo, nepřinášejí informace v žádnou roční dobu.

V pět hodin jsem se ponořil do sychravého rána. Mlha, nijak zvlášť hustá, páchla kouřem, sírou a mrzutostí. Brzy se zalkneme, vyhubíme se, jako jsme vyhubili ryby ve většině řek. Přežili jen zpitomělí kapři v několika vybraných rybnících.

Včera jsme prodávali první den. Dostavili jsme se na určené místo ještě za hluboké tmy. Před matně osvětlenou samoobsluhou se v obrovité kádi mačkali kapři, které den předtím obstaral Petr. Vedoucí samoobsluhy, mírně prošedivělý a kulaťoučký elegán, nás přivítal vlídně. Jeho vlídnost jsme ovšem už předtím ovlivnili lahví francouzského koňaku. Pomohl nám ze skladu vynést dřevěný pult a pak přitáhl starožitně vyhlížející váhu. Chvíli se bavil tím, jak se snažíme ten složitý přístroj uvést do rovnovážné polohy, pak nás vyhnal, a když byl chvíli manipuloval s jemným mechanismem, spokojeně prohlásil, že teď budeme mít na každém kile pět deka, a poučil nás ještě, že do misky musíme házet kapra s co největším množstvím vody (vodu vylévat, jen když zákazník předem zkoumá váhu), rybu rychle sejmout v okamžiku, kdy je ručička v maximálním bodu své výchylky, dbát však přitom, aby váha nikdy neukazovala celý snadno spočitatelný údaj, jako je kupříkladu jeden či jeden a půl kilogramu. Naslouchali jsme mu pozorně, a to jej povzbudilo k tomu, že nám udělil ještě několik rad. Musíme cenu samozřejmě zaokrouhlovat, a to k nejbližšímu celému vyššímu číslu, anebo, je-li možno, k devítce, která je ze všech celých čísel nejpříznivější. K tomu celému číslu pak přidat podle vlastní úvahy nějaké haléře, neboť to vypadá seriózněji. Příklad! A pan vedoucí jediným hmatem vylovil z kádě kapra a mrštil jím na váhu, před chvílí seřízenou. Kilo devatenáct deka! To znamená cenu sedmnáct devadesát, zaokrouhlujeme na devatenáct korun. Podle vlastní úvahy přidáváme halířovou hodnotu, která vzbudí dojem serióznosti. Řekněme tedy devatenáct šedesát. Zákazník většinou platí nějakou větší papírovou bankovkou a drobné nazpět nežádá. Tím dostaneme přijatelnou cenu dvaceti korun. Je ovšem také možné, pokud je zákazník roztěkanější, poučoval nás vedoucí s nepokrytým potěšením, zaokrouhlit částku ještě poněkud výše a místo devatenácti korun šedesát říci rovnou dvacet korun dvacet. V tom případě vždy požadovat od zákazníka drobné. Pokud mu to činí potíže, lze ovšem říci: Nechte to, dvacetník mám u vás. Do příštích Vánoc! Vypadá to nejen velice seriózně, ale zákazník na to obvykle nepřistoupí a vnutí vám korunu anebo dokonce dvoukorunu navíc k dvacetikoruně. Tak tedy lze, když připočítáme, co nám přidala váha, získat na sedmnáctikorunovém kapříkovi tři i čtyři koruny navíc.

V té chvíli si pan vedoucí všiml mého užaslého výrazu a zřejmě si myslel, že mám strach. Obrátil se tedy ke mně a ujistil mě, že se nemusím ničeho bát. Většina zákazníků jsou ženské a ty prakticky nikdy nedokážou zaznamenat váhu, natož správně spočítat cenu. Navíc si samozřejmě musím počínat obratně a taky používat psychologii. Odhadnout zákaznici, trošku pohovořit a polaškovat, aby zapomněla, že nakupuje, a měla dojem, že si sjednává rande. A proto pozor, chlapi, na chlapy! A všechna ta poučení nám pan vedoucí sděloval s mírným úsměvem, jako by nic z toho nemyslel vážně, jako by s námi jen žertoval a trochu hrál divadlo pro naši potěchu.

„Ale jak vyslovíte cenu, to už musíte být zase seriózní, někdy není na škodu opravit se ve prospěch zákazníka.“ A ukázal na váhu, kde se dosud zmítal sedmnáctikorunový kapr, a pan vedoucí nám názorně předvedl, co má na mysli. „Tak to bude dvacet tři korun šedesát, madam,“ pravil, uchopil zmítajícího se kapra a napřáhl se i s ním směrem ke mně. „Pardon, moment, milostivá!“ vrhl kapra zpět na váhu, okamžitě jej opět zvedl a nasadil tvář tak kajícnou, že pochybovat o upřímnosti jeho omluvy, natož zabývat se jakýmikoliv kupeckými počty, by v té chvíli znamenalo urážet jeho seriózní důstojnost, a zvolal: „Málem bych vás ošidil. Bude to jen dvacet dvě koruny deset.“ A s těmi slovy pan vedoucí vrhl mocným rozmachem kapra nazpět do kádě, kde to houstlo těmi ubohými tvory, kteří pootevírali, jak je přirozenost nutila, své pitomé papulky netušíce, že jim v hrdle zvoní mince, pro které budou vyloveni, zavražděni, podvodně vydraženi a posléze pozřeni.

Vystoupil jsem z poloprázdného autobusu. Bylo teprve půl šesté – přidal jsem k nezbytným osmi hodinám zmrzání ještě třicet minut navíc. Po ulici spěchalo několik nedospalých a viditelně rozmrzelých chodců. Už zdálky jsem spatřil naši káď. Včerejší den nebyl obchodně nejúspěšnější. Ženské se sice hrnuly do obchodu a nakupovaly jako rozumu zbavené všechno od cukru až po mýdlové prášky, ale kupodivu zatím nespěchaly kupovat ryby, snad že by se jim kapr už nevešel do naditých tašek, a my tedy mrzli nadarmo. Teprve před obědem přišlo ve sledu, který nám připadal téměř hustý, několik penzistek a žen v domácnosti. Byl jsem u váhy a u peněz, zatímco Petr lovil a vraždil. Bral jsem od něho ještě jakoby živá rybí těla a opatrně je kladl na váhu. Babky na mě důvěřivě hleděly a ty mladší ženské se mnou trochu hovořily, některé dokonce laškovaly, takže jsem málem zapomněl, že tu prodávám a nesjednávám si rande. Během těch hovorů jsem jen s největším úsilím převáděl gramy na koruny. K zaokrouhlování mi chyběly drzost, cynismus i dostatek pohotovosti.

Ženské odešly a my zase osaměli. Zmrzali jsme. Petr mi začal vykládat o Haškově materialismu a anarchismu a rychle přešel – nepochybně tu podlehl sugestivní zvířecí mase po našem boku – k symbolu zvířete v Kafkově díle. Upozornil mě, že Kafkovi se vždycky člověk může změnit ve zvíře a nikdy naopak. Zvíře pak je něco odporného, špinavého a slizkého. Myš, krtek, opice nebo dokonce hmyz. Zda také ryba, nedokázal si uvědomit.

Tak jsme tlachali, ale bylo to příliš náročné téma do té zimy. Začali jsme se tedy bavit tím, že jsme spiklenci a podařilo se nám (jak a čím, jsme prozatím opominuli) přimět vládu k poslušnosti. Ihned jsme nařídili propustit všechny politické vězně a moc policie jsme omezili tak, že z ní nic nezbylo. Shodli jsme se na tom, že bychom nikoho nehonili před soud, abychom už jednou přerušili tu stále se obnovující dichotomii mstících se a ukřivděných. Skončili jsme, jak ani jinak nemohlo být, u toho, že jsme sestavovali ediční plány. Ze samých zakázaných autorů – pochopitelně. Titulů jsme vymysleli asi osmdesát, kaprů jsme mezitím prodali osm. Bylo to daleko méně povzbudivé než výsledky naší spiklenecké činnosti.

Ve dvě hodiny jsme na třicet minut „zavřeli“ a šli na horký čaj s rumem, ten nám ve skladu za krámem na příkaz vedoucího uvařila jedna ze tří mladičkých prodavaček. Jmenovala se poněkud cizokrajně Daniela, ale tvář měla slovanskou, nosánek po rusku rozpláclý a vlasy určitě trochu do zrzava, jenže to se nedalo poznat, protože si je – zřejmě k Vánocům – dala čerstvě nažlutit.

Pili jsme čaj a slečna Daniela pila s námi. Držela hrnek ve svých drobných ploutvičkách a vypadala docela něžně. A protože nám přála i rumu, bylo nám s ní v té místnosti za krámem příjemně. Můj kolega věren své původní profesi vykládal historky o slavných spisovatelích a já, vyzván, abych taky něco pověděl, vyprávěl jsem, jak jsem kdysi měl příležitost besedovat s bývalým panem prezidentem. Myslím, že slečně ze samoobsluhy jméno bývalého pana prezidenta nic neříkalo, ale zřejmě se jí líbilo, že tu sedí s někým, kdo zase seděl s prezidentem, a vrhla na mě několik pohledů, které zřejmě považovala za vyzývavé.

Došel jsem na naše stanoviště a zaujala mě obrovská kaluž, která oblizovala káď. Přebrodil jsem vodu po špičkách a nahlédl v hrozné předtuše do kádě.

Z vody prosté prostory, z husté změti kapřích těl ke mně trčelo bezpočet otevřených tlamiček. Některá z lekajících těl sebou ještě mrskala.

Zmocnila se mě panika. Ryb v kádi bylo jistě nejméně za osm tisíc. O možnosti jejich hromadného uhynutí se Petr ve svých výpočtech nezmiňoval. Bleskurychle jsem zvážil pravděpodobnost, že jsem katastrofu nějak zavinil anebo ovlivnil já, ale nebyl jsem si vědom ničeho, co bych zanedbal nebo opominul. Potom jsem si svlékl větrovku, vyhrnul rukávy obou svetrů, a překonávaje ošklivost ponořil jsem paži mezi zmítající se rybí těla. Otvor, jímž voda vytekla, jsem nalezl poměrně brzy, zato hledáním zátky jsem strávil, jak mi připadalo, nejméně čtvrt hodiny. Konečně jsem ji nalezl skrytou pod hromadou rybích těl a zarazil ji co nejpevněji do otvoru; kdyby v kádi zbyla ještě nějaká voda, přestala by od této chvíle vytékat.

Doplnit vodu jsem ovšem neměl odkud. V koši na papír jsem nalezl papírový pohárek a zkusil jsem tedy nabrat jím vodu z kaluže pod kádí. Bylo to beznadějné počínání.

Zahodil jsem pohárek a běžel do domu, v němž sídlila i naše – v této chvíli nedobytně uzavřená – samoobsluha. Plížil jsem se podél dveří a snažil se uhodnout, za kterými se už nespí.

V šest hodin ráno zvonit u cizích dveří, to snad mohou (s výjimkou doručovatelky telegramů) jen oni, když si přijdou pro člověka. Teprve teď mi došlo, jak si člověk, který dělá takové řemeslo, nesmí připustit ani špetku studu. Seběhl jsem do sklepa v naději, že by tam mohla být prádelna.

Prádelnu jsem opravdu našel. Slyšel jsem dokonce, jak za zavřenými dveřmi odkapává z kohoutku voda. Vytáhl jsem z kapsy své klíče a marně se snažil dveře odemknout. Myšlenka na lekající kapry mě naplnila odhodlaností, vrazil jsem do dveří ramenem a pak do nich několikráte kopl.

Nad sebou jsem uslyšel kroky a to mě polekalo. Nerad bych, aby ještě ke všemu, co už mi vytýkali, mohli přidat obvinění z výtržnictví.

Když jsem se vracel nahoru, uviděl jsem žlutovlasou Danielu, jak spěchá s kbelíkem vody ke kádi. „Jsou to blbý kádě,“ vysvětlila mi. „Všechno tu je blbý. Mrazáky nám vyplavou nejmíň jednou za měsíc, obyčejně přes neděli. V pondělí ráno nám tečou po podlaze polárkový dorty se špenátem. Zato poplachový zařízení spustí, stačí mu, když jde někdo večer kolem výkladní skříně. Ječí jako blbý na celou ulici. Přijedou esenbáci a tahají vedoucího z postele, aby zkontroloval, co mu chybí.“

Nosili jsme spolu kbelíky vody a Daniela si přitom stěžovala na tenhle blbý krám, kde se nedá nic vydělat, protože všechno už dostanou předem navážené, jenom na kafi se dá trochu vymlít, ale k tomu je zase třeba sehnat prázdné sáčky. A vzpomněla si na svou předchůdkyni, která si opatřila sáčky z Tuzexu a ty zbytky kávy, co smetala z tácku pod mlýnkem, vážila do černých pytlíků Tuzex-special a chodila pak až do Vršovic a po domech je prodávala za koruny i za bony. A za ty bony pak v tuzexu nakoupila skotskou whisky a tu zase prodávala tady v obchodě, takže na každé flašce vydělala skoro dvě stovky. Jenže pak to na ni někdo píchnul a ona musela odejít. Za trest dostala drogérii v Hostivaři a tam to má ještě blbější, tam místo kávy váží sádru, místo whisky prodává Šumavské víno.

Když se pár minut po šesté objevil můj druh a původce mého strádání, bylo v kádi už tolik vody, že několik leklých těl mělo dost prostoru k tomu, aby se světlými břichy obrátilo k nebesům a tak demonstrovalo svůj žalostný konec.

Naházeli jsme leklé ryby do kbelíku, a sotva se dostavil pan vedoucí, šli jsme za ním dotázat se kam s mršinami, abychom neporušili nějaký hygienický předpis.

Pohlédl do kbelíku bez jakéhokoliv údivu, jako by to byl on sám, kdo v noci odzátkoval káď, a zeptal se: „Kolik?“

„Asi šestnáct,“ oznámil můj druh. (Bylo jich dvacet, ale zřejmě mu připadalo, že nižším číslem umenší fiasko našeho podnikání.)

„Asi, asi,“ poškleboval se pan vedoucí. „A teď je chcete vyhodit?“

„A co s nima?“

Teprve teď se ve tváři vedoucího zračil údiv. „Co s nima, co s nima? Přece vykuchat, rozporcovat a prodat dráž!“

Tak jsem se dostal do tepla a intimity skladu. Obdržel jsem zástěru, řeznický nůž a žlutovlasou Danielu k ruce a docela vzadu, ukryt před zraky světa za krabicemi slunečnicového oleje, jsem u Vysloužilého pultíku mohl přistoupit k zhodnocování rybích mršin.

Skladiště bylo rozlehlé a páchlo to tu kořením a mýdlovými prášky. V nejzazším rohu mě zaujala obrovská dřevěná bedna s odklápěcím víkem. Nechápal jsem, jaké zboží v ní mohli přepravovat.

Slečna Dana se protáhla mezi mými zády a stěnou z bedýnek, lehce se přitom o mě otřela svými ňadry, slastně se zachichotala a pravila, že tu budeme mít príma ulejvku.

V životě jsem nekuchal rybu, a díval jsem se tedy se zájmem, jak její něžné prstíky uchopily nůž, rozřízly šedé rybí tělo a pak opatrně vybíraly vnitřnosti.

„Co vy vlastně jste?“ hovořila přitom ke mně. „Loni sem přišli o Vánocích nějaký študenti, ale to vy přeci nejste!“

„To už dávno ne!“

„S tím prezidentem včera, to jste ale kecal, viďte?“

„Ne.“

„Ne?“

„Ne!“

„Na mou duši?“

„Když vám říkám!“

„Teda!“ Hodila rozporcovaného kapra na plechovou misku. „A jak vy se vlastně jmenujete?“

„Ivan.“

„To máte dost blbý jméno.“

„Tehdá, když mi ho dávali, jim to nepřipadalo.“

„Já taky nejsem se svým nadšená,“ připustila.

„A jak byste se chtěla jmenovat?“

„Lucie. To je přeci krásný jméno! Lucie Masopustová,“ zasnila se sama nad sebou.

„A jinak jste spokojená?“

„Jak spokojená?“

„Se svým údělem!“

Slovo úděl ji rozveselilo. „Vy jste dobrej!“ řekla neurčitě. Odešla k umyvadlu, opláchla si dlaně, pak si přitáhla židli, posadila se a vytáhla z kapsy pláště krabičku spart. Nabídla mi taky, ale já odmítl, že jsem nekuřák.

„Tak si přece aspoň taky sedněte!“ Sundala mi z hromady jednu bedýnku a postavila ji proti své židli. „To je jasný, že bych radši dělala v zelenině anebo u pumpy.“

Přehodila si nohu přes nohu, čímž zkrátila vzdálenost mezi sebou a mnou. Naše nohy se sice nedotýkaly, ale mezerou, která zbývala, by se neprotáhla ani dlaň. Bylo zřejmě na mně, abych ji překonal. „Jděte,“ řekl jsem tedy, „vždyť benzin smrdí!“

„Ale víte, kolik to hodí za měsíc?“

„Ne,“ přiznal jsem.

„Deset, když je to slušná pumpa. A osm nejmíň!“

„Prosím vás,“ řekl jsem nedůvěřivě. „A co byste dělala s tolika penězi?“

„Ježíš!“ vyjekla. „To byste se divil!“

„A proč tam teda nejdete, k té pumpě?“

„Vy jste dobrej!“ vrhla na mě pohled plný pohrdání.

Vtom vzadu vrzly dveře a já rozeznal hlas pana vedoucího. „Dano,“ volal, „tak co tam děláte s těma rybama? Hoď sem nějaký ty porce!“

Slečna Daniela vyskočila ze židle, típla cigaretu, uchopila plechovou misku, na které leželo šest kapřích půlek, a vyběhla ze skladu.

Vstal jsem ze své bedýnky, vzal jsem dalšího nebožtíka a rozřízl mu břicho. Byl bych rád věděl, jak jdou venku obchody, ale nechtělo se mi do zimy. Stejně tam budu muset – není to kolegiální, nechat venku přítele mrznout a sám zatím tlachat s prodavačkou.

Daniela se opět vrátila. „Máme si prej pospíšit, baby stojej frontu!“ oznámila mi.

„Já spěchám.“

„Klidně se na ně vy…!“ poradila mi.

Pak pokračovala v přerušeném rozhovoru. „Tam by šel každej – k pumpě, kdyby to bylo tak lehký. Víte, kolik bych musela předem vyklopit? Pětadvacet táců nejmíň – a to mě ještě pošlou na rok do skladu, kde hovno vydělám. A co když mě potom vyšplouchnou? Anebo když pana ředitele mezitím kopnou do prdelky? To abych pak klopila znovu!“

„A v zelenině?“ zeptal jsem se.

„To máte stejný,“ řekla žalostně a nařízla břicho dalšímu umrlci. „Vždyť vy jste se sem taky nedostal zadarmo,“ vzhlédla ke mně.

„No,“ připustil jsem.

„A co vy jste vlastně zač?“

„Tak hádejte!“

„Co já vím. Študent nejste a od lopaty taky ne. Možná že jste byl v kriminálu?“

Pokrčil jsem rameny.

„Aha,“ pravila s pochopením.

„Na co byste mě typla?“

„Jako: za co?“

„Jo!“

„Za maňasa?“ hádala.

Zavrtěl jsem hlavou.

„Tak za rozkrádačku!“

„Ne!“

„Nebo jste kecal v hospodě něco, co jste neměl!“

„No,“ připustil jsem neurčitě, protože celkem vzato si nerad vymýšlím.

„A kolik?“

„Ale…,“ mávl jsem rukou.

„No jo,“ řekla, „já mám starší ségru a ta vyfásla dva natvrdo. Ona dělala na nádraží. A jenom za to, že věděla, jak ty druhý otevírají a vybírají vagony. Vůbec v tom s nima nejela. A fotr seděl šest roků, ale na to se ani nepamatuju, to jsem se zrovna narodila, když ho zašili. On seděl za to, že měl obchod. Když se vrátil, tak nám řek: Já sem v životě nic neukrad a teď vám povídám – byl jsem blbec!“

„A co dělá teď váš tatínek?“

„On už má důchod,“ řekla. „Předtím on ved kantýnu. Ale stejně se v tom nenaučil chodit, oni se naši na nic nezmohli.“

Hodila další vykuchanou chcíplotinu do misky a mluvila ke mně: „Víte, kdo v tom umí chodit? Támhle,“ ukázala do krámu, „náš vedoucí. On třeba vozil někde v Budějicích maso z jatek. A jeli prej vždycky tak, že čtvrtka šla do vlastního a to ostatní poctivě odváděli. Jenže pak ty ostatní už chtěli půl a půl, a to náš vedoucí je právě ten chytrej, co ví, kdy už je něčeho moc a kdy je lepší zdrhnout. A tak se radši úplně odstěhoval a ty ostatní pak ještě jezdili asi rok, a když si začali nakupovat jako blbý baráky a mercedesky, tak je zašili všecky. Jenže to už náš vedoucí vozil pivo tady v Praze, oni byli domluvený s pivovarským, ale zase ne půl a půl, do něčeho takovýho by náš vedoucí nešel: to jen tak tři čtyři basičky z celýho vozu měl ulitý. Ale když se šábli, tak jim to za den každýmu stovku hodilo. A pak si řek, že už toho ježdění má dost, tak si opatřil tady tenhle krám. Už tu je pátej rok a myslíte, že měl třeba za stovku maňasa? Ani tohle!“ zvedla ukazováček a zavrtala jím do vzduchu, aby zdůraznila tu absolutní nepřítomnost manka. „On je má všecky podmáznutý na podniku a všude, on už ví tejden předem, že mu sem přijde namátková kontrola. A s náma taky dobře vychází,“ skončila svůj chvalozpěv. „Že bych zase uvařila trochu čaje?“ zeptala se. „On by se asi váš kamarád taky napil.“

A jak šla k vařiči, musela se bokem protáhnout mezi mými zády a bednami, které za mnou tvořily vysokou stěnu. A ve chvíli, kdy se ocitla za mnou, já udělal nepatrný úkrok vzad a ucítil jsem měkkost jejího přiskřípnutého těla.

„Ale pane Ivane,“ uslyšel jsem, jak tichounce zaprotestovala, „co to děláte?“

A teď jsem se měl otočit a bleskurychle ji políbit. Jenže co potom? A taky jsem měl dlaně plné kapří krve a utírat si je předtím do zástěry mi bůhvíproč připadalo nevhodné. Ale ještě než jsem stačil cokoliv promyslet, natož učinit, ucítil jsem ve tváři vlahost dívčího dechu a zaslechl jsem šepot: „Teď to nejde. Jestli chcete, já na vás počkám v šest, až se zavře krám.“

Vtom k nám z krámu opravdu dolehl křik, který se stále stupňoval, já rychle učinil krok vpřed, Daniela postavila hrnek s vodou na pultík a oba jsme se rozběhli do prodejny.

Tam mezi regály stál ohyzdný starý skřet v obrovitých, plandavých kalhotách, v bílých dlaních svíral kovovou hůl a kapra, v zrudlé tváři mu tkvěla zuřivost. A já z jeho křiku pochopil, že před chvílí koupil tady u nás kapra, a když přišel domů, rybu si převážil a shledal, že byl ošizen. A to nejméně o dvě koruny.

Cítil jsem, jak trnu, jak se děsím, jako bych byl právě přistižen, že jsem zdefraudoval půl milionu.

Pan vedoucí ovšem neztratil ani klid, ani úsměv. Nabídl zuřivci, že rybu převáží, případně vymění či nahradí škodu, pokud k ní došlo, nikdo samozřejmě není neomylný, přidal trochu životní moudrosti, ale hned zdůraznil, že on nepamatuje, kdy naposledy tu měl nějakou reklamaci. Jenže dědek nechtěl pustit z rukou corpus delicti naší viny, snad si ani nepřál, aby mu někdo vracel dvě koruny, chtěl jen křičet a hanobit nás.

A tu pan vedoucí (a já si s úžasem uvědomil, že obdivně přihlížím jeho jednání) vzal dědka za rameno, a zatímco ho nenápadně tlačil kolem pokladen ven z krámu, neustále k němu konejšivě promlouval. Vybízel ho ke klidu, dovolával se svých zásluh, své počestné pověsti a znovu žádal, aby si dědek dal kapra převážit tady anebo kdekoliv jinde, pokud nám snad nedůvěřuje. A tu dědek mstivě vykřikl: ano, nedůvěřuje a dá si opravdu rybu převážit. S tím se vybelhal z krámu.

V té chvíli Daniela ke mně naklonila svoji ožlucenou hlavu, ovanula mě opět svým dechem a vysvětlila mi, že tenhle skřet je pan Vondráček a má doma váhu a váží si na ní všechno, co si přinese, kontroluje dokonce i netto obsah konzerv a pak se vrátí do obchodu a dělá kravály. A už ho všichni znají a radši mu naváží víc, to se nikdy neobjeví, aby to vrátil. Teď samozřejmě půjde a dá si rybu převážit, ale nemusím se ničeho obávat, protože nablízku jedinou váhu, které důvěřuje, má pan Koňas z Masny, a ten už to zařídí. Mrkla na mě a docela tichounce mi sdělila, že pan Koňas má takové malé magnetické plíšky a ty, když je zapotřebí, vrhne odspodu na kovovou část váhy, takže je nikdo nevidí. A když maso sundává, sundá i plíšky a umí to tak dokonale, že zákazník nic nezahlídne a je spokojený, protože si myslí, že mu pan Koňas dává dobrou váhu.

A skutečně, neuplynula ani hodina, už jsem byl zase venku v zimě a vážil a balil naše pro zamordování vzkříšené kapry, objevil se růžolící mužík se širokými rameny v bílé zástěře, takže jsem nepochyboval, že to musí být pan Koňas, ten řezník s krásným českým jménem, které dosahovalo až k samému slavnému Koniášovi. A pan Koňas už zdálky volal, že má u nás k dobru krásného kapra. „Vždyť já, kluci, mu ho zvážil,“ radoval se, „já mu to před jeho očima spočítal, že ano, že jste se spletli o dvacet halířů, ale ve svůj neprospěch! A taky jsem mu vysvětlil, že ryba není žemle, že rychle ztrácí na váze, jak z ní odchází voda, co má v sobě. On otevřel hubu jak ta ryba, už se vám tu nejmíň měsíc nevokáže!“

Pan vedoucí už tahal z kádě dvoukilového macka, sám ho praštil šroubovákem do rybího zátylku, zabalil a podal panu Koňasovi. A já v náhlém vnuknutí pochopil, že na tom našem světě existují opravdoví spiklenci, existuje všeprostupující spiknutí těch, co prohlédli marnost všech ideálů a vražednou dvojznačnost lidských iluzí, existuje odhodlané bratrstvo těch opravdových materialistů, kteří vědí, že to, co mají, to se počítá, že za peníze se dá koupit všechno a podplatit každý, kromě smrti (na niž oni nemyslí) a kromě několika osamělých bláznů, které vykopou do vězení, za hranice anebo aspoň někam do sklepení kotelen, tam ať se oddají svému třeštivému přemítání. Já sice patřil spíše mezi blázny, ale teď jsem byl na okamžik zahrnut mezi ty druhé, přizván do jejich společenství. Ano, teď oba patříme mezi ně, a proto požíváme jejich nádherné solidární ochrany. Pocit společenství mi připadl téměř hřejivý. Celé odpoledne jsme prodávali kapry. Zákazníci, anebo spíše zástup zákaznic zhoustl, až se změnil v nepřetržitou frontu. Trochu se oteplilo, vál téměř jarní vítr. Bylo by daleko příjemnější toulat se někde v lukách. Pro mě i pro ty, co čekali ve frontě. Ale oni se rozhodli, že musí mít kapra ještě navíc k horám vepřového a hovězího a uzeného, ještě navíc k bramborovému salátu, k jablkovému závinu, k sulci a polárkovému dortu a k míse cukroví, které napekli už za předešlých večerů.

Uvědomil jsem si, že začínám nenávidět ten dav, že jím začínám pohrdat, a tím už jsem se vnitřně připravoval k tomu, abych mohl být přibrán do všeobecného spiknutí.

Naštěstí ve čtvrt na šest večer jsme zabili posledního nebožáka. Pak jsme ještě musili vypláchnout káď, uklidit pult, s díky vrátit zázračnou váhu a spočítat peníze. Peněz se ujal Petr, zatímco já šel ještě zamést chodník. A protože smetí bylo méně než peněz, byl jsem hotov dřív. Odešel jsem tedy do skladu, kde jsme dopoledne porcovali leklé kapry, sedl si na prázdnou židli a přivřel oči. Bylo tu vlahé teplo naplněné rozličnými pachy a v konvici na vařiči bublala voda. Uvažoval jsem ještě chvíli o všeobecném spiknutí. Není to ovšem žádná mafie. Nikdo, anebo aspoň většina z jeho členů netouží ani po zločinu a dokonce ani po nepoctivosti. Jsou to jen průměrní lidé, kterým vzali, anebo spíš kterým nenabídli ani jedinou myšlenku, ani jedinou hodnotu, jež by daly smysl jejich životu, a oni nenašli v sobě dost sil, aby si je sami objevili. Tak vzniklo společenství přemožených a kupodivu se v něm směstnali řezníci a zelináři a tajemníci a ředitelé podniků a podplacení kontroloři a uhlíři a zkorumpovaní novináři a nejspíš i ti, kteří byli pověřeni bojem proti tomuhle spiklenectví.

Vtom jsem zaslechl tiché krůčky a uviděl jsem žlutovlasou slečnu Danielu. Už neměla bílý plášť, jen modrou sukni a bílý svetřík. „Pane Ivane,“ oslovila mě šeptem, „jestli byste teď chtěl…“ A pokynula mi, abych ji následoval. A vedla mě do opačného rohu skladiště, kde za všemi regály stála ta obrovská bedna. Teď zblízka jsem si všiml, že je opatřena držáky jako lodní kufr. „Tady,“ šeptla Daniela a odklopila víko té mamutí rakve. A já spatřil, že uvnitř už je vše připraveno: přikrývky i dva polštářky pod hlavu.

Daniela už si rychlými pohyby rozepínala blůzičku a já se kvapně vyzul aspoň z bot, pak jsme se oba nasoukali do té bedny. Když už jsem uléhal vedle ní, vzhlédl jsem a uviděl, že bedna má ještě jeden držák zespodu na víku, natáhl jsem se tedy a víko nad námi přiklopil.

Byli jsme teď téměř v naprosté tmě, jen její žluté vlasy jako by trochu světélkovaly, snad to v nich zářily krystalky kysličníku – nevím.

„Můj miláčku,“ vzdychl jsem, jak se patří, a objal její polonahé tělo.

„Tiše, pane Ivane,“ šeptala, „musíte strašně tiše, oni za chvíli přijdou!“ Cítil jsem, jak od sebe odstrkuje moje dlaně, pak se mi svou ploutvičkou dobyla do kalhot.

„Pane Ivane,“ šeptala přitom vášnivě, „já jsem na vás hned poznala, že vy nejste jen tak obyčejnej študent, co si přišel přivydělat před Vánocema, ani že jste nebyl zavřenej, ten váš kamarád, on mi to prozradil, že vy píšete hry do televize a že vy si tím vyděláte celej balík. Pane Ivane,“ a oběma rukama teď zmítala mým údem, „pro vás dvacet tisíc nic není, zbytek už mám ušetřenej, já vím o jedný pumpě, za půl roku bysme je měli nazpátek a všechno ostatní už by bylo jenom naše.“

„A vy byste si mě tam vzala?“ zeptal jsem se užasle.

„Já si vás vezmu a budu vám celej život věrná,“ šeptala slečna Daniela vášnivě, „ta pumpa je na výpadovce a oni tam čerpají tiráci a spousta náklaďáků, za dva roky si našetříme na domek, pane Ivane, vy si koupíte krásnej bourák a pojedeme k moři. Že to bude krásný?“

A vtom jsem zaslechl, že mě volá ještě někdo zvenčí, a dosud naplněný sladkostí milostných dotyků jsem rychle odklopil víko bedny a vyskočil na betonovou podlahu a bosky, nebo přesněji jen v trojích ponožkách jsem běžel vstříc Petrovi.

„Člověče, já nevím, jak se to mohlo stát.“ Petr držel v dlani několik svazků bankovek. Byl tak zdrcen, že ani nepostřehl závady na mém oblečení.

„Přihodilo se něco?“

„Přece ta váha byla naštelovaná,“ naříkal Petr, „a těch dvacet por­covaných kaprů jsme prodali skoro za dvojnásobnou cenu a tys přece počítal, jak nám vedoucí vysvětloval?“

„Počítal jsem, jak jsem uměl,“ řekl jsem s náhlým vzdorem. „Pro­dělali jsme?“

Přikývl.

„Kolik?“

„Osm stovek?“

„Těch, co jsme do toho dali?“

Zavrtěl hlavou. „Ty nepočítám.“ Skoro plakal.

„Kašlu ti na ně,“ řekl jsem, „a na všechny prachy.“ Zítra ráno budou ještě spořitelny otevřené. Vyberu dva tisíce a odvezu je manželce svého kolegy, co ho zavřeli za to, že se s nimi nechtěl spiknout.

„Jen mi vysvětli, jak je to možný,“ dožadoval se Petr, „vždyť to bylo takových ryb a na každý jsme museli vydělat nejmíň dvě kačky!“

Pokrčil jsem rameny. Ale už jsem je viděl, jak se v noci kryti tmou a chladem plíží k naší kádi, všichni ti spiklenci: náš pan vedoucí v čele a pan Koňas za ním a žlutovlasá Daniela a zelináři a tajemníci a ředitelé podniků a podplacení kontroloři a uhlíři a demoralizovaní novináři… A všichni si sáhli do kádě a odnášeli si několik našich kapříků.

„Příště, jestli budeš chtít prodávat kapry, budeš si k nim muset taky na noc lehnout!“

„Myslíš?“ V jeho očích svitlo poznání. Pak jen zavrtěl hlavou.

Měl asi pravdu – bylo by to stejně marné. Nějak by nás vždycky převezli, přece jen jsme mezi ně nepatřili.
