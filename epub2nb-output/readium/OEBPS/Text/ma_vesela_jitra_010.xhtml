<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ma_vesela_jitra-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ma_vesela_jitra-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">V&#160;sobotu ráno <br/><span class="CharOverride-1">(zlodějská povídka)</span></p>
			<p class="MLP_text_bez1radku ParaOverride-1">Parcela se rozkládala na úpatí svahu. Nahoře na planině čněly k&#160;nebi jako monstrózní trosky rozestavěné kostry věžových domů. My měli budovat jen čtyři montované garáže, doposud z&#160;nich však nebyla vztyčena ani jediná traverza. Pouze čtyři výkopové rýhy zely vlhkou prázdnotou.</p>
			<p class="MLP_text ParaOverride-1">Přehazoval jsem písek spolu s&#160;inženýrem Králíkem, který byl jakýmsi vůdcem anebo aspoň organizátorem naší stavební party.</p>
			<p class="MLP_text ParaOverride-1">Druzí dva inženýři, Wolf a&#160;Meruňka, se ryli nedaleko v&#160;zemi. Síto bylo rezavé a&#160;příliš husté. Anebo písek příliš mokrý a&#160;hrubý, většina ho padala nazpátek.</p>
			<p class="MLP_text ParaOverride-1">„Tak, a&#160;za chvíli jsme hotoví,“ oznamoval inženýr Wolf. Jeho růžová a&#160;hladká tvář vyzařovala jako obvykle uspokojení. „Neměli by tu už být s&#160;tím dřevem?“</p>
			<p class="MLP_text ParaOverride-1">Chvíle, kdy už nebudu moci utajit svoji špatnou zprávu, se přiblížila. Až doposud jsem se kojil nadějí, že rýhu dneska nevykopeme, betonovat se začne až příští týden a&#160;do té doby přece jen dřevo opatřím.</p>
			<p class="MLP_text ParaOverride-1">„Dřevo dneska nebude,“ oznámil jsem.</p>
			<p class="MLP_text ParaOverride-1">„Já se na to vyseru!“ inženýr Králík zarazil lopatu do hromady písku. „Objednal jste ho, pane redaktore?“</p>
			<p class="MLP_text ParaOverride-1">„Objednal!“</p>
			<p class="MLP_text ParaOverride-1">„A&#160;strčil jste těm darebákům něco bokem?“</p>
			<p class="MLP_text ParaOverride-1">„Měl jsem jen padesátku,“ připomněl jsem, že mi šetrní inženýři větší obnos na tuzéry neschválili, „tu jsem dal chlapům, co nám předevčírem přivezli cement.“</p>
			<p class="MLP_text ParaOverride-1">To, že jsem opatřil cement, považoval jsem za svou mimořádnou zásluhu. I&#160;když to vlastně nebyla moje zásluha, cement mi opatřil můj bývalý spolužák Libor. Má zásluha spočívala leda v&#160;tom, že jsem měl podnikavého spolužáka. „Pár fošen vždycky seženem. Spíš než cement,“ dodal jsem.</p>
			<p class="MLP_text ParaOverride-1">„No, jen aby!“ mínil inženýr Králík skepticky. „Kdy řekli, že bude to dřevo?“</p>
			<p class="MLP_text ParaOverride-1">„Příští týden!“</p>
			<p class="MLP_text ParaOverride-1">„Kdy příští týden?“ chtěl vědět s&#160;dotěrným puntičkářstvím své profese.</p>
			<p class="MLP_text ParaOverride-1">„Ve středu,“ lhal jsem. Sám jsem se spokojil jen s&#160;nezávazným příslibem, že příští týden je mají dovézt. Jako bych nevěděl, že na příští týden slibují i&#160;lyže, průklepový papír, banány, akumulační kamna, kakao, náhradní díly pro mé auto (a vůbec pro všechna auta), psací stroje, baterky do tranzistorů, rajská jablíčka, bojlery, podlahovou krytinu, akumulátory, rybářské pláště, bavlněná trička, špendlíky, vitamin C, proutěné koše, roštěnky, kamínky do zapalovače, sekačku na trávu, destilovanou vodu a&#160;bůhvíco ještě.</p>
			<p class="MLP_text ParaOverride-1">Když já se tak nerad starám o&#160;věci. Kdykoliv míjím nějakou frontu, bývá mi líto těch, co v&#160;ní čekají. Ani ne tak proto, že už skoro nic nedostanou bez vystávání, jako proto, že jsou tolik chtiví. Jsou lační věcí a&#160;jejich sháněním promarní čas, který by se dal naplnit nepoměrně lépe.</p>
			<p class="MLP_text ParaOverride-1">Někoho ovšem shánět těší. Kupříkladu mého dávného spolužáka Libora. Už když jsme chodili do kvarty, dokázal v&#160;té poválečné době opatřit pornografické fotky, tištěné taháky s&#160;překlady Vergiliových Bukolik a&#160;Ciceronových řečí proti Catilinovi, švýcarské stopky, jakékoliv množství amerických cigaret, švédských prezervativů či vlněných svetrů s&#160;norským vzorem. A&#160;sobě navíc holku, o&#160;jaké se nikomu z&#160;nás nesnilo. (Za to poslední jsem ho obdivoval. Já bych byl chtěl holku taky, ale opatřit jsem si ji nedokázal.)</p>
			<p class="MLP_text ParaOverride-1">Co svedl opatřovat později, nevím už tak přesně. V&#160;kvartě propadl z&#160;latiny a&#160;z&#160;fyziky, musel gymnázium opustit. Tím se ovšem před ním otevřely obzory, o&#160;nichž v&#160;té době netušil nejspíš ani on sám, natož my ostatní, kteří jsme přece jen úspěšněji zvládli šarády zvané consecutio temporum.</p>
			<p class="MLP_text ParaOverride-1">Ale vlastně ani já jsem teď ve své dospělosti nedokázal důsledně vzdorovat lákadlům naší fetišistické civilizace. Pořídil jsem si auto.</p>
			<p class="MLP_text ParaOverride-1">Můj vztah k&#160;němu ovšem není nejlepší, využívám ho sice, ale zároveň se ho bojím.</p>
			<p class="MLP_text ParaOverride-1">Brzy poté, co jsem je koupil, rozhodl jsem se, že odvezu rodinu do hor. Jeli jsme za neustálého deště. Po několika kilometrech jsem píchl a&#160;to mě naplnilo neblahou předtuchou. Pokračoval jsem v&#160;cestě jen s&#160;největším sebezapřením a&#160;se strnulým zrakem jsem zíral vstříc očekávané katastrofě. V&#160;polovině cesty jsem si náhle uvědomil, že motor podivně hučí. Nebyl jsem si ovšem docela jist, a&#160;přeptal jsem se proto ostatních, zda rovněž slyší ten zvláštní chorobný zvuk. Ani oni si nebyli jisti. Zastavil jsem tedy, šel dozadu za auto (motor byl vzadu, tolik jsem o&#160;svém voze věděl) a&#160;otevřel zmoklou kapotu. Cosi se tam točilo a&#160;klapalo, hukot zněl nyní daleko zlověstněji a&#160;z&#160;motoru stoupal horký pach spáleniny.</p>
			<p class="MLP_text ParaOverride-1">Vytáhl jsem měrku oleje. Byl to jediný chvat, který jsem v&#160;boji se svým vozidlem ovládal. Stopa oleje přesahovala vysoko rysku označující maximum, ale chápal jsem, že z&#160;toho nic neplyne vzhledem k&#160;tomu, že motor běží. Upoutalo mě cosi jiného: z&#160;otvoru po měrce vyletovaly drobounké krůpěje čehosi, co jsem s&#160;úděsem identifikoval jako rozpuštěný kov. Vrhl jsem se nazpět do vozu, vypnul zapalování a&#160;oznámil pateticky: „Roztéká se nám motor!“</p>
			<p class="MLP_text ParaOverride-1">Samozřejmě jsem se měl po tomto otřesném zážitku auta co nejrychleji zbavit, místo toho mu teď slabošsky nadbíhám tím, že mu stavím garáž.</p>
			<p class="MLP_text ParaOverride-1">Asi bych se k&#160;takovému činu nerozhodl, kdybych se náhodou od jednoho známého nedoslechl o&#160;třech inženýrech, kteří se právě chystají stavět garáže na pozemku, kam by se vtěsnaly garáže čtyři.</p>
			<p class="MLP_text ParaOverride-1">Tehdy jsem prvně navštívil inženýra Králíka. Ostatní dva inženýři přišli rovněž. Inženýr Wolf byl v&#160;mém věku. Jmenoval se Vladimír a&#160;vyhlížel jako dobromyslný a&#160;trochu obhroublý venkovan. Inženýr Meruňka byl rovněž pokřtěn na Vladimíra, o&#160;něco starší než my, nemluvný a&#160;do sebe zahloubaný vypadal tak nemocně, že musel ve zdravých lidech vyvolávat buď soucit, anebo odpor&#160;– podle jejich založení.</p>
			<p class="MLP_text ParaOverride-1">Odvedli mě do obývacího pokoje. Sám jsem vyrůstal v&#160;inženýrském prostředí a&#160;ihned na mě dýchla nálada mého bývalého domova. Všechno v&#160;bytě bylo řádné, fungující a&#160;funkční. Snad jenom květiny v&#160;okně tu byly navíc, ale ty zřejmě patřily paní domu. Paní domu mi nabídla kávu a&#160;koláčky a&#160;inženýr Králík plány a&#160;rozpočty. Vše bylo proměřeno na milimetry a&#160;propočítáno na haléře. Kvůli mně by se muselo všechno proměřovat a&#160;propočítávat znovu, ale byli, jak jsem pochopil, připraveni to učinit. Pravili, že ve čtyřech je jedna garáž přijde levněji. Nevím, zda byli ochotni vše znovu propočítat kvůli několika stovkám, co by ušetřili, anebo protože kdysi četli několik mých článků, znali můj současný osud a&#160;chtěli mi nějak projevit svoji účast.</p>
			<p class="MLP_text ParaOverride-1">Chovali se ke mně po celý čas mile, ba s&#160;úctou. (Oslovovali mě: pane redaktore, což mi připadalo spíše pietní, neboť tuto práci nesmím vykonávat už málem deset let.)</p>
			<p class="MLP_text ParaOverride-1">Pak jsem tedy začal podle přesného pracovního rozpisu (propočítal inženýr Wolf) pravidelně docházet o&#160;sobotách a&#160;o&#160;nedělích na pýrem zarostlou parcelu.</p>
			<p class="MLP_text ParaOverride-1">Inženýři pobíhali mezi obrovskými lodyhami se šňůrkami, úhlo­měrem, vodováhou a&#160;pásmem. Tolik námahy jenom kvůli mně. A&#160;já ještě ke všemu byl naprosto nepoužitelný pro jakoukoliv kvalifikovanou práci. Mohl jsem leda přidržovat pásmo, vysekávat pýr anebo se rýt v&#160;zemi.</p>
			<p class="MLP_text ParaOverride-1">Brzy bylo zapotřebí opatřovat první stavebniny: cement a&#160;písek do základů, dráty na armaturu, železné traverzy, sololitové desky a&#160;eternit, vrata, štěrk, pozinkovaný plech a&#160;samozřejmě tisíce šroubů a&#160;matek nejrůznějších průměrů a&#160;velikostí.</p>
			<p class="MLP_text ParaOverride-1">Mí tři spolustavebníci pracovali v&#160;ústavu kus za Prahou, vraceli se do města až k&#160;večeru. Já, který byl&#160;– aspoň v&#160;jejich očích&#160;– absolutním pánem svého času, jsem se pochopitelně jevil předurčen pro nevděčnou funkci nákupčího.</p>
			<p class="MLP_text ParaOverride-1">Libor mě prvně navštívil, když už jsem měl za sebou svá zbytečná středoškolská studia, dokonce už i&#160;svou neméně zbytečnou filosofickou fakultu. Zaměstnán jsem byl tehdy v&#160;nakladatelství a&#160;mnoho mých dávných i&#160;nedávných známých mě začalo vyhledávat, aby mi nabízeli své literární pokusy.</p>
			<p class="MLP_text ParaOverride-1">Libor za mnou sice přišel do bytu, protože si však s&#160;sebou nesl naditou aktovku, pojal jsem vůči němu ihned podezření. Křivdil jsem mu. Z&#160;aktovky vytáhl pouze láhev vodky a&#160;prohlásil, že se jen tak stavil, aby si zjistil, jak se mi daří.</p>
			<p class="MLP_text ParaOverride-1">Mně se tehdy dařilo celkem dobře&#160;– jemu na první pohled také. Kypěl energií, nenabral zatím nadbytečnou tloušťku a&#160;musel zrovna přijet odněkud z&#160;hor (k moři se ještě nejezdívalo), tak byl opálený.</p>
			<p class="MLP_text ParaOverride-1">Poděkoval jsem za láhev (stále jsem nechápal, co ho ke mně přivedlo), a&#160;protože já v&#160;té době býval ještě naprostý abstinent, nalil jsem jenom jemu. Prohlédl si moji knihovnu, jako člověk prohlíží nějaké cizokrajné a&#160;v&#160;podstatě nepochopitelné zboží, pak se posadil a&#160;začal mi vyprávět, jak si až dosud získával živobytí.</p>
			<p class="MLP_text ParaOverride-1">Od nás ze školy šel k&#160;zedníkům, pak se však dostal do nějakého maléru a&#160;přeškolil se na opraváře ledniček. To mu hodilo dost na tuzérech i&#160;na jiných potěšeních, mrkl na mě a&#160;učinil malou pauzu, takže poskytl mé fantazii čas, aby mi vykreslila idylu vykachlíkovaných kuchyní, kde v&#160;prostoru mezi dřezem, sporákem a&#160;polo rozebranou lednicí za opojné vůně kysaného zelí, kynoucího těsta a&#160;tlučeného hřebíčku se neukojené paničky chtivě vysvlékají z&#160;květovaných županů a&#160;v&#160;náhlém přívalu vášně ho objímají a&#160;pak společně s&#160;ním klesají na linoleum, a&#160;já jen chápavě přikývl, když dodal, že ho to nakonec unavovalo, a&#160;začal proto jezdit s&#160;uhlíři. To hodilo sice víc, ale bylo to nebezpečnější, protože svěřil svůj osud do rukou možných udavačů, proto se rozhodl najít si něco méně riskantního. Teď dělá automechanika a&#160;občas taky dohazuje lidem poukazy na auťáky. Kdybych měl zájem&#160;– a&#160;zavedl mě k&#160;oknu a&#160;ukázal ven, kde u&#160;našeho chodníku parkovala nečekaná a&#160;naleštěná mercedeska.</p>
			<p class="MLP_text ParaOverride-1">Připadlo mi, že jsem konečně pochopil důvod jeho návštěvy, a&#160;to mě uklidnilo. O&#160;auto jsem zájem neměl a&#160;on, když dopil láhev, zase odešel.</p>
			<p class="MLP_text ParaOverride-1">Od té doby mě zhruba jednou za dva roky navštívil. Dařilo se mu, pokud jsem mohl soudit z&#160;jeho vyprávění i&#160;z&#160;jeho zjevu, stále lépe. Blahobytněl, také ovšem s&#160;překvapivou rychlostí stárnul. Vlasů mu ubylo a&#160;ve čtyřicítce byl už téměř šedivý. Jenom jeho očka zůstala mladicky živá a&#160;prozrazovala ztajené vnitřní vášně. Když já se oženil a&#160;začal shánět přihlášku do bytového družstva, on už měl několikátou ženu a&#160;několikátou vilku.</p>
			<p class="MLP_text ParaOverride-1">Důvod jeho občasných návštěv mi nebyl úplně zřejmý. Snad mě považoval za vlivného, snad jsem mu pomáhal vyrovnat se s&#160;nějakým komplexem. Anebo jsem mu prostě vyhovoval jako posluchač. Že by ho za mnou vysílali, aby na mně vyzvídal, jsem nepředpokládal. Vyzvídat nebylo co a&#160;kromě toho se mě nikdy na nic nevyptával. Naposledy mě navštívil před týdnem. Vytáhl z&#160;aktovky láhev whisky, posadil se do křesla a&#160;zeptal se, jak se mi daří.</p>
			<p class="MLP_text ParaOverride-1">Mně se dařilo v&#160;poslední době nevalně, zatímco on teď dělal předsedu bytového družstva. Od té doby, kdy jsem ho viděl naposledy, ubylo mu něco vlasů a&#160;přibylo něco váhy.</p>
			<p class="MLP_text ParaOverride-1">Já stavěl montovanou garáž a&#160;on mimo jiné osmdesát vývojových rodinných vilek. Na ty stavby sehnal mimořádnou státní subvenci, takže stavebník si mohl vilku pořídit za pakatel. Ovšem, kdo se chtěl dostat do jeho družstva, pochopil jsem, musel si vedení družstva náležitě zavázat. Polekal jsem se, že mi začne objasňovat nějaké podrobnosti svých zjevně ne zcela kalých transakcí anebo vyčíslovat výši požadovaných úplatků, a&#160;dbalý přísných konspiračních zásad, jež jsem si osvojil při občasných schůzkách s&#160;přáteli (obvykle se při nich v&#160;lese anebo ve vypůjčeném autě jednalo o&#160;tom, u&#160;koho v&#160;bytě by se mohlo bez velkého nebezpečí sehrát ochotnické představení Macbetha, jak si budeme opisovat rukopisy anebo dokonce kde je dáme svázat), varoval jsem ho výmluvným gestem před možným odposlechem, který se děje v&#160;mém bytě.</p>
			<p class="MLP_text ParaOverride-1">Má obava ho pobavila. Řekl, že se u&#160;mě v&#160;bytě cítí naprosto bezpečný. Ostatně se cítí bezpečně i&#160;ve své kanceláři. I&#160;když, aby zbytečně nebyl na očích svým spolupracovníkům, některá obchodní jednání tam raději nevede. Pro ně má svoje&#160;– naklonil se ke mně, až se dotkl svým opilým dechem mé tváře&#160;– konspirativní byty.</p>
			<p class="MLP_text ParaOverride-1">A&#160;není jeho podnikání přece jen poněkud riskantní?</p>
			<p class="MLP_text ParaOverride-1">Kdybys věděl, kdo všechno u mě staví, řekl jen a&#160;hleděl na mě svýma chytráckýma očkama. Pochopil jsem, že díky mocným pří­mluvcům jeho podnikání, jakkoliv přestupuje zákony, je méně riskantní než moje zákonů přísně dbalé povolání.</p>
			<p class="MLP_text ParaOverride-1">Pak mi sdělil, že se nedávno zase oženil (potřetí nebo počtvrté, dávno už jsem ztratil přehled), ženu má mladou, pěknou a&#160;navíc neteř ministra. Ministrovo jméno zmínil, jenže já ministry pro jejich malou osobitost a&#160;snadnou zaměnitelnost nedokážu rozeznat. Hned nato ve vyprávění přešel na svoji novou zahradu, kterou si dal zbudovat terasovitě. Na prostřední terasu si vymyslel hudební altán s&#160;kvadrofonní aparaturou. Jenomže se mu zatím ani jednou nepodařilo, aby si v&#160;altánu při hudbě v&#160;klidu poseděl. Pro samou práci mu už sotva zbývá čas na život. Přitom, mrkl na mě, by mu příležitosti nechyběly. A&#160;já se dozvěděl o&#160;spanilé barmance, která mu nabídla třicet tisíc a&#160;sebe samu, a&#160;o&#160;ještě spanilejší tanečnici, která mu nabídla jenom sebe samu. Vše za pouhý příslib bytu, samozřejmě.</p>
			<p class="MLP_text ParaOverride-1">A&#160;co? zeptal jsem se, abych se dozvěděl více podrobností o&#160;tom, jak postupují krásné ženy, když při obchodním jednání nabízejí samy sebe.</p>
			<p class="MLP_text ParaOverride-1">Zatím nic, povzdechl si. Ta, co tančí, odhodlal se sdělit mi podrobnosti, kdybys viděl ty její nohy. Ona se posadí proti tobě, přehodí si je přes sebe a&#160;přitom tě šoustá očima. Je to strašný, když ji musíš odmítnout!</p>
			<p class="MLP_text ParaOverride-1">A&#160;protože jsem ihned nechápal, proč ji musí odmítnout, vysvětlil mi, že kdyby si s&#160;ní něco začal, slušelo by se, aby jí opravdu sehnal byt. Ale jak jí má opatřit byt, když mu nepřinesla obálku? Nejde o&#160;něj, on by se svého podílu samozřejmě vzdal, ale o&#160;bytě přece nerozhoduje sám. Má snad za cizí holku vysolit třicet tisíc?</p>
			<p class="MLP_text ParaOverride-1">Třeba příště něco přinese, řekl jsem, abych ho utěšil, a&#160;v&#160;náhlém vnuknutí&#160;– protekce se spíš štítím&#160;– jsem se mu svěřil s&#160;tím, že už měsíc marně sháním cement. Stačilo by mi pouhých patnáct pytlů.</p>
			<p class="MLP_text ParaOverride-1">Usmál se jenom a&#160;zeptal se, kde mám telefon. Vytočil nějaké číslo, pronesl několik vět a&#160;pak mi oznámil, kam si mám pro cement zajet.</p>
			<p class="MLP_text ParaOverride-1">„Tak to máme zase pět dní v&#160;prdeli!“ zhodnotil inženýr Králík můj úspěch při shánění dřeva a&#160;vzhlédl přitom k&#160;sychravému nebi: „A&#160;zrovna, když je tak krásně!“</p>
			<p class="MLP_text ParaOverride-1">Neobviňoval mě z&#160;ničeho, ale já se cítil provinile. Měl jsem však pro tuto situaci připraven návrh nouzového řešení. „Když jsem šel tam nahoře kolem staveniště,“ ukázal jsem vzhůru k&#160;pláni s&#160;monstrózními kostrami domů, „všiml jsem si, co se tam válí prken.“</p>
			<p class="MLP_text ParaOverride-1">„Vy myslíte, pane redaktore?“ zeptal se inženýr Králík nedůvěřivě.</p>
			<p class="MLP_text ParaOverride-1">„Jsou to vyřazené fošny,“ upřesnil jsem.</p>
			<p class="MLP_text ParaOverride-1">„A&#160;vy byste je, pane redaktore, byl ochoten přitáhnout?“</p>
			<p class="MLP_text ParaOverride-1">„Když půjde někdo se mnou!“ Představa, že se táhnu kilometr se špinavou fošnou na hřbetě, ve mně rozhodně nevyvolávala nadšení.</p>
			<p class="MLP_text ParaOverride-1">„A&#160;vy myslíte, že tam bude někdo teď v&#160;sobotu ráno?“ vmísil se proti svému zvyku inženýr Meruňka.</p>
			<p class="MLP_text ParaOverride-1">„Právě že tam asi nikdo nebude!“ vysvětlil jsem svoji ideu.</p>
			<p class="MLP_text ParaOverride-1">„Ale ta prkna se přece musí někomu zaplatit,“ namítl inženýr Meruňka.</p>
			<p class="MLP_text ParaOverride-1">„Jsou to vyřazený fošny, Vladimíre, co má pan redaktor na mysli,“ vysvětlil inženýr Králík. „Já bych řek, že by stálo za to, jít je omrknout a&#160;případně jich hned pár přinést,“ a&#160;obrátil se přitom ke svému nemluvnému kolegovi.</p>
			<p class="MLP_text ParaOverride-1">„Když všichni myslíte,“ pravil inženýr Meruňka nešťastně. Sundal si brýle a&#160;otřel si čelo. „Jen bych nerad, aby z&#160;toho byly nějaké nepříjemnosti!“</p>
			<p class="MLP_text ParaOverride-1">Pak jsme tedy my dva zvolna stoupali po strmé stezce. Inženýr Meruňka mlčel jako obvykle, jenom mi připadal ještě sklíčenější.</p>
			<p class="MLP_text ParaOverride-1">Na obrovském náspu se proti nebi ostře rýsovaly dětské postavičky. Přidržováni neviditelnými nitěmi, pluli pod šedavou oblohou barevní draci. Mezi nimi se vznášel i&#160;podivný kovově šedavý předmět. Byl složen z&#160;jedné velké středové koule a&#160;několika menších koulí. Dohromady to připomínalo model nepříliš složitého atomu.</p>
			<p class="MLP_text ParaOverride-1">„To je ale krása,“ vzdychl si inženýr po mém boku. „Jako kluk jsem vždycky dělal draky, ale tohle mě nikdy nenapadlo.“ Zastavil se a&#160;otřel si čelo. Dýchal ztěžka a&#160;sípavě, jeho chorobná tvář byla pokryta potem. „Tohle je vršek, pane redaktore,“ postěžoval si. „Jestli znáte Turzovku, tam se taky musí do takového kopce. Jenom je asi pětkrát delší!“</p>
			<p class="MLP_text ParaOverride-1">Nechápal jsem, proč to přirovnání. „Tam jsem nikdy nebyl,“ řekl jsem.</p>
			<p class="MLP_text ParaOverride-1">Zpoza uměle navršeného hřebenu se vynořovaly kostry budov. Pěšinka se prodírala křovím a&#160;vzrostlou travou plnou bodláčí.</p>
			<p class="MLP_text ParaOverride-1">„Tam totiž měl lesník Labuda to zjevení,“ řekl inženýr Meruňka, „jestli jste o&#160;tom slyšel?“</p>
			<p class="MLP_text ParaOverride-1">„To ne,“ řekl jsem překvapeně, „o tom jsem určitě neslyšel.“</p>
			<p class="MLP_text ParaOverride-1">„Vy na to možná nevěříte, pane redaktore, ale já si tam o&#160;prázdninách zajel. Rozhodl jsem se, že navštívím toho lesníka, aby mi pověděl, jak to opravdu bylo.“</p>
			<p class="MLP_text ParaOverride-1">„A&#160;co se tam vlastně mělo zjevit?“ zajímal jsem se.</p>
			<p class="MLP_text ParaOverride-1">„Přece Matka Boží, pane redaktore!“</p>
			<p class="MLP_text ParaOverride-1">„Vy věříte v&#160;takové věci?“ užasl jsem.</p>
			<p class="MLP_text ParaOverride-1">„Já jsem katolík,“ vyhnul se inženýr Meruňka odpovědi, „a církev sama se dnes staví velmi obezřetně k&#160;takovým zjevením.“</p>
			<p class="MLP_text ParaOverride-1">„Tak vidíte,“ řekl jsem. „A&#160;toho lesníka jste našel?“</p>
			<p class="MLP_text ParaOverride-1">„Ano. Byl to velice jemný a&#160;vzdělaný člověk. Sám se zlobil na lidi, co ze všeho udělali. Dokonce namnožili takový dvouarch a&#160;v&#160;něm tvrdili, že lesník dostal od Matky Boží nějaké pokyny ohledně současné výuky náboženství. Vyšetřovali to pak. Zatím ona, Matka Boží, jak mi lesník Labuda vyprávěl, se mu jenom mlčky zjevila, spíš jako obraz. A&#160;na tom místě pak vytryskl pramen.“</p>
			<p class="MLP_text ParaOverride-1">„A&#160;vy myslíte,“ zeptal jsem se, ohromen jak neobvyklou délkou jeho výpovědi, tak jejím obsahem, „že na tom něco je?“</p>
			<p class="MLP_text ParaOverride-1">„Já jsem sám cítil jisté pochybnosti, víte,“ přiznal se inženýr Meruňka, „ale pak… Já totiž trpím takovou chorobou, tu jsem si uhnal tam, když jsem dělal v&#160;dolech, ale tím vás nebudu obtěžovat, pane redaktore, máte svých starostí dost. Víte, byly dny, že jsem nemohl popadnout dech. A&#160;tak jsem si řekl, že tam ještě jednou zajedu, vylezu až nahoru a&#160;ochutnám tu vodu. A&#160;jel jsem přes noc, abych neztratil moc času. Lístky mám režijní, manželka pracuje u&#160;dráhy. Dojel jsem tam ještě za tmy a&#160;hned jsem se vydal, pane redaktore, na ten vrch. A&#160;byla už dost zima a&#160;mlha. To já mám vždycky největší potíže s&#160;dýcháním, víte, to se zrovna dusím, když do mě vstoupí mlha, dusím se, až modrám, už mě několikrát museli odvézt na kyslík. Já jsem se vám stěží vydrápal k&#160;tomu prameni. Jak já vám dýchal, už jsem jen tak sotva lapal trochu dechu&#160;– a&#160;zrovna svítalo. Já skoro upad u&#160;toho pramene, a&#160;jak jsem u&#160;něho ležel, začal jsem pít. Jen několik doušků jsem polkl, pane redaktore, a&#160;ta tíha mi začala s&#160;prsou odléhat, až jsem dýchal jako dřív, ještě než jsem šel tam, jako když jsem byl kluk. A já se na tom místě svlík, on tam právě nikdo nebyl, takže jsem se svlík úplně, víte, a&#160;tou vodou jsem se skropil, pane redaktore, až jsem byl celý mokrý v&#160;té zimě; pak jsem zaslechl nějaké hlasy, a&#160;sotva jsem na sebe hodil šaty, ti lidé se objevili, pane redaktore! Dva muži a&#160;žena&#160;– ale jako by mě neviděli, koukali vzhůru. Já tam tedy také pohlédl, víte, a&#160;vidím jako ti lidé: dvě slunce vedle sebe! Tak jsem padl na kolena. A&#160;potom, když druhé zmizelo, to slunce, co zůstalo, pane redaktore, hrálo všemi barvami. Oranžové, skoro fialové a&#160;potom i&#160;zelené bylo, zelené slunce! Nemusíte mi to věřit, ale čtyři lidi jsme je viděli.“</p>
			<p class="MLP_text ParaOverride-1">Když jsme vylezli z&#160;křoví, fošny ležely přímo před námi. Obílené zaschlým betonem a&#160;vápnem. Také se tu válely polo rozbité kozy a&#160;trámy, z&#160;nichž čněly obrovské, rezavé hřeby.</p>
			<p class="MLP_text ParaOverride-1">„A&#160;vy opravdu, pane redaktore, myslíte ta prkna jen tak vzít?“ zeptal se mě.</p>
			<p class="MLP_text ParaOverride-1">„A&#160;co chcete dělat? Vždyť každý, za kým bychom kvůli tomu přišli, by se nám vysmál!“</p>
			<p class="MLP_text ParaOverride-1">„Přesto ale,“ namítl chabě, „právě proto, pane redaktore. Snad by ta prkna nebyla tak drahá.“</p>
			<p class="MLP_text ParaOverride-1">„To nebyla,“ připustil jsem. „Ale oni by nám je skoro určitě nesměli prodat, protože to bude proti nějakým předpisům. Nejvýš bychom sehnali někoho, kdo by je sám ukrad a&#160;dělal by, že nám je prodává. Ale ani takového tu dneska neseženeme.“</p>
			<p class="MLP_text ParaOverride-1">„Ale já,“ a&#160;inženýr Meruňka se díval směrem, kde děti pouštěly své draky, „víte, brát cizí je proti mým zásadám.“</p>
			<p class="MLP_text ParaOverride-1">„Pane inženýre,“ řekl jsem, „já vám za to ručím, že z&#160;téhle stavby se ztrácejí jiné věci než jen staré fošny. A&#160;tahle prkna by tady leda shnila. V&#160;nejlepším případě je nahážou na hromadu a&#160;podpálí&#160;– zatímco nám ještě poslouží.“</p>
			<p class="MLP_text ParaOverride-1">„Jak myslíte,“ pravil můj druh a&#160;v&#160;jeho hlase zněla lítost.</p>
			<p class="MLP_text ParaOverride-1">A&#160;já tedy šplhal vzhůru po fošnách, abych uvolnil ty nejvrchnější.</p>
			<p class="MLP_text ParaOverride-1">Prkenná hromada téměř přiléhala ke stěně rozestavěného domu. Když jsem stanul na vrcholu, všiml jsem si s&#160;překvapením, že jedno okno v&#160;neomítnuté stěně za hromadou je už nejen zaskleno, ale dokonce i&#160;opatřeno růžovými záclonami. Záclony byly však zataženy jen zpola a&#160;já mohl hledět do šeré místnosti s&#160;holými, dosud nenatřenými zdmi. Za velkým stolem, který zabíral téměř polovinu té místnosti, dřepělo na ošklivých kancelářských židlích pět svátečně oblečených mužů, všichni v&#160;jakémsi nepochopitelném vytržení civěli ke dveřím.</p>
			<p class="MLP_text ParaOverride-1">Jeden z&#160;nich se nepatrně natočil ke mně a&#160;já s&#160;úžasem poznal blahobytnou tvář svého dávného spolužáka.</p>
			<p class="MLP_text ParaOverride-1">A&#160;právě v&#160;tu chvíli se dveře otevřely a&#160;do místnosti vběhla dívka v&#160;bělostné sukni a&#160;v&#160;bílém tričku. Pružným skokem se vyšvihla na tabuli stolu a&#160;poklonila se směrem k&#160;těm pěti. Jak jsem sledoval to profesionální nachýlení její šíje, blesklo mi poznání, že náhoda mi dovolila nahlédnout do jednoho z&#160;konspiračních bytů mého bývalého spolužáka.</p>
			<p class="MLP_text ParaOverride-1">Vtom už ke mně dolehlo několik taktů přitlumené hudby a&#160;já viděl, jak se bělostná tanečnice počíná divoce roztáčet na dřevěné desce, jak přitom podupává dlouhýma nádherně štíhlýma nohama, jak spanile pohybuje útlými boky. Pak si několika pohyby něžných prstů uvolnila bělostnou sukni a&#160;ta jí zvolna klouzala po bocích a&#160;lýtkách, až dopadla na stolní desku.</p>
			<p class="MLP_text ParaOverride-1">„Pane redaktore!“ volal na mě zezdola inženýr Meruňka. „Jestli tedy myslíte, teď by to šlo, ty děti, co tu pouštěly draka, on je vítr zahnal.“</p>
			<p class="MLP_text ParaOverride-1">„Ano, hned!“ A&#160;hleděl jsem na tanečnici, která dál kroužila po ohraničené ploše stolu&#160;– pod bílou sukní měla překvapivě ještě jednu sukénku, jenže ta, jak jsem s&#160;ohromením seznal, nebyla z&#160;látky, byla spíchnuta ze zelenavých papírků, na nichž jsem tušil obrázek Hradčan.</p>
			<p class="MLP_text ParaOverride-1">Ti muži teď k&#160;tančící krásce chtivě natahovali dlaně a&#160;já si představoval, jak se k&#160;ní v&#160;nejbližší chvíli vrhnou, aby vášnivými prsty rozebrali její poslední oděv.</p>
			<p class="MLP_text ParaOverride-1">„Pane redaktore, co je s&#160;vámi?“ zaslechl jsem zezdola hlas inženýra Meruňky. „Pospěšte si, než zase někdo přijde!“</p>
			<p class="MLP_text ParaOverride-1">Ještě jsem zahlédl, jak tanečnice něžným pohybem vytrhla ze své sukénky hrst papírových plátků, které samy o&#160;sobě tvrdily, že jsou kryty zlatem, a&#160;rozhodila je před tvářemi těch šťastlivců, jimž bylo dopřáno s&#160;ní prodlévat, pak jsem se shýbl a&#160;uvolnil první fošnu.</p>
			<p class="MLP_text ParaOverride-1">Shodil jsem pouze čtyři, když se zezdola ozval vášnivě varovný šepot mého druha. „Honem slezte, pane redaktore, někdo sem jde!“</p>
			<p class="MLP_text ParaOverride-1">Já, než jsem se vrhl dolů, vrhl jsem ještě poslední pohled směrem ke konspiračnímu oknu, zaznamenal jsem, že někdo mezitím zatáhl růžové záclony, a&#160;zdálo se mi, že rozeznávám nepatrnými očky tkaniny zběsilé víření zelenavých útržků a&#160;zmítání nahých těl, připadalo mi, že ke mně dokonce dolehly zdušené výkřiky vydávané v&#160;nejvyšší a&#160;přitom hromadně prožívané rozkoši, potom jsem seskočil.</p>
			<p class="MLP_text ParaOverride-1">„Tamhle,“ ukazoval mi inženýr Meruňka opačným směrem, než kam jsem ještě před okamžikem hleděl, a&#160;já skutečně spatřil babku s&#160;pokulhávajícím psíkem.</p>
			<p class="MLP_text ParaOverride-1">„Té se přeci nemusíme bát,“ řekl jsem. „Ale jestli chcete, tak už půjdem. A&#160;nic nenoste, já to vezmu sám!“ A&#160;hodil jsem si dvě špinavá prkna na ramena.</p>
			<p class="MLP_text ParaOverride-1">„To přece nemůžete&#160;– sám!“ Vzal si zbylá prkna a&#160;vydali jsme se na zpáteční cestu. Fošny mě tlačily do ramene a&#160;z&#160;jejich povrchu mi neustále spadávala za krk zrnéčka písku.</p>
			<p class="MLP_text ParaOverride-1">„Nejde o&#160;to, že bych se bál,“ ozval se za mnou, „spíš že bych se jako styděl. Člověk by si nechtěl dát vnutit ten jejich způsob života.“</p>
			<p class="MLP_text ParaOverride-1">Pak jsme šlapali dlouho mlčky. To mlčení mě tížilo, nemohl jsem se zbavit pocitu, že jsem se vůči němu nějak provinil anebo že jsem zklamal jeho důvěru. „Donesl jste si trochu té vody, co vám tak pomohla?“ vzpomněl jsem si.</p>
			<p class="MLP_text ParaOverride-1">„Myslíte z&#160;Turzovky?“</p>
			<p class="MLP_text ParaOverride-1">„Z&#160;toho zázračného pramene.“</p>
			<p class="MLP_text ParaOverride-1">„Donesl. Ale už neúčinkovala.“</p>
			<p class="MLP_text ParaOverride-1">„Asi se musí pít na místě.“</p>
			<p class="MLP_text ParaOverride-1">„Anebo to byla chvíle zvláštní milosti,“ řekl.</p>
			<p class="MLP_text ParaOverride-1">Na našem staveništi nás přivítali s&#160;nadšením. Shodili jsme fošny, a&#160;zatímco já vykládal o&#160;naší výpravě, inženýr Meruňka se odvrátil a&#160;jakoby zahanben odešel až do nejvzdálenějšího cípu naší parcely. Tam se posadil na hromadu cihel, otřel si dlaně do ubrousku a&#160;vytáhl balíček se svačinou.</p>
			<p class="MLP_text ParaOverride-1">„Jsou výborné,“ ocenil náš lup inženýr Králík. „Jen by jich bylo třeba, počítám, třikrát tolik. Myslíte, pane redaktore, že by vás neobtěžovalo tam aspoň ještě jednou vyběhnout?“</p>
			<p class="MLP_text ParaOverride-1">„Copak o&#160;mě ani tak nejde, jako…,“ a&#160;ukázal jsem zbaběle k&#160;místu, kde inženýr Meruňka osaměle pojídal buchty.</p>
			<p class="MLP_text ParaOverride-1">„Myslíte, že Vladimír by už nešel?“</p>
			<p class="MLP_text ParaOverride-1">„Asi ne.“</p>
			<p class="MLP_text ParaOverride-1">„Unavovalo ho to moc?“</p>
			<p class="MLP_text ParaOverride-1">„Spíš to odporuje jeho zásadám.“</p>
			<p class="MLP_text ParaOverride-1">„No jo, Vladimír je podivín,“ pochopil inženýr Králík. Pak se ke mně naklonil a&#160;sdělil mi téměř šeptem: „Představte si, on vlastně začal studovat na kněze. Jenže ho zavřeli, když už byl skoro hotov. Že rozšiřoval nějakej papežskej list. Dostal deset roků, ale pustili ho asi po šesti. Pro to jeho astma. A&#160;že se slušně choval. On je strašně slušnej a&#160;poctivej člověk. Když se vrátil, vystudoval teprv tu naši strojařinu na dálku. Já dálkařům nikdy moc nevěřím, ale od Vladimíra by se moh leckdo učit!</p>
			<p class="MLP_text ParaOverride-1">Stejně,“ dodal ještě, „řeknu vám: deset let za papežskej list, to je ale paleta!“</p>
		</div>
</body>
</html>