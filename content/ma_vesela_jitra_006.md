---
title: "V\_úterý ráno (sentimentální povídka)"
contentType: prose
---

<section>

V úterý, asi v devět hodin ráno, zazvonil telefon. Do telefonu se vždy představuju svým jménem, ale jsem zvyklý, že lidé na druhém konci se nepředstavují. Je to pochopitelné; ti, co můj telefon odposlouchávají, stejně vědí, že na jednom konci linky se nacházím já, nemusí však vědět, kdo mluví na konci druhém. Občas se ovšem stane, že to nevím ani já. Tentokrát mi hlas připadl zcela neznámý. „Tady Lída, nezlobte se, mohl byste mi říci, jaké je vaše povolání?“

„Moje povolání?“

„Ano, vaše!“

„Vy děláte nějaký výzkum?“

„Ne. Chci jenom vědět, jestli mluvím s tím pravým!“

Připadalo mi, že má trochu cizí přízvuk. Okamžik jsem váhal, jestli jsem hlas přece jen někdy neslyšel, ale nedokázal jsem si vybavit nikoho určitého. „Já mám mnoho povolání!“

„Méďo, vždyť já tě poznávám po hlase,“ zaradovala se. „Já jsem přijela do Prahy jen na dva dny. Chtěla bych tě vidět.“

„Odkud jsi přijela?“ zeptal jsem se a její hlas mi najednou připadal známější.

„Teď zrovna z Londýna. Ale žiju v New Yorku.“

„Aha. A odkud voláš?“

„Jsem v tom hotelu vedle Václaváku. V takový úzký uličce. Alcron se to myslím jmenuje. Už se mi všechny hotely pletou. Znáš to tu?“

Řekl jsem, že znám.

„Můžeš za mnou přijet?“

„Hned?“

„Jak se ti to hodí.“

„Dobře. Přijedu za hodinu. Jak se teď jmenuješ?“

„Budu na tebe čekat v hale. Přece mě poznáš. Všichni říkají, že jsem se vůbec nezměnila.“ Zasmála se jako správná pražská holka a podle toho smíchu jsem ji teprve poznal. Od té doby, co jsem ji naposledy viděl, uplynula už aspoň dvě desetiletí.

Končil jsem druhý ročník vysoké školy (a už mi taky v časopisech otiskli několik prvních povídek), když jsem se s ní seznámil. Byla o něco mladší, nicméně třetím rokem vdaná, tak mi to aspoň tvrdila. Já jejího manžela (naštěstí) nikdy nespatřil. Také nikoho z její rodiny. Neprozradila mi nikdy, kde bydlí, a já po tom ani nepátral. Prodávala knížky v malém knihkupectví dole ve Vršovicích. My místní jsme tomu obchodu říkali u pana Myšíka, ačkoliv obchod zestátnili a pana Myšíka už před několika lety vyhnali dělat do dolů. Tam jsem ji tedy poznal. Chodil jsem si nejdříve prohlížet knihy, potom ji. Její podoba se mi téměř vytratila z paměti, stejně jako obsahy knih, které jsem tehdy nakoupil. Měla spíše tuctový výraz, modré oči, zuby dokonale rostlé jako Monica Vitti (jenže tu jsem tehdy ještě neznal ani jménem), nosila zlaté náušnice. Ty náušnice se mi nelíbily, zato její modré oči ve mně vyvolávaly touhu.

Musel jsem v ní něčím vzbudit důvěru. Jednou, když jsme byli v krámě sami, přinesla mi zezadu několik knížek, které už dávno zmizely z pultů. Byli mezi nimi Hemingway, Steinbeck a Maurois – cosi svlažujícího uprostřed suchopáru dostupné četby. Nepochybně s těmi několika knížkami udělala pro mé znalosti moderní literatury víc než mí tehdejší učitelé na fakultě, jenže to jsem v té době ještě nedokázal ani pochopit, natož ocenit.

Když jsem lelkoval v krámě už asi podesáté (knihy vyložené v regálech i na pultě jsem znal zpaměti), odvážil jsem se zeptat, co dělá po práci. Odpověděla, že spěchá domů za manželem, ale pak dodala, že někdy přes poledne mívá volno.

Příští poledne jsme se šli projít do Grébovky, den nato jsme procházku opakovali. O čem jsme mluvili, si pochopitelně nepamatuji, ale jistě jsem se ji snažil ohromit svými literárními úspěchy a nepochybně jsem jí také kázal o naší nové společnosti, protože jsem byl ve věku, kdy člověk ještě je s to sdílet nadšení pro revoluční ideály a násilné přeměny a kdy to, co mnohé moudřejší naplňuje děsem anebo aspoň varovnou předtuchou, považuje pouze za nevinné přehmaty, jež ho nevzrušují. Chtěl jsem ji samozřejmě přesvědčit o nádherné převratnosti doby, která osvobodila pracujícího člověka a zrušila vykořisťování. Mé úsilí bylo, jak jsem později pochopil, zcela marné, protože ona poznala převratnost doby z opačné strany, než jsem ji poznával já. Její rodiče přišli o živnost, někoho z jejích příbuzných zavřeli a jí nedovolili studovat. Pěkné osvobození!

Měl jsem v té době také velmi vyhraněné představy o podobě ženy, kterou bych mohl milovat, a tedy i o mezích, jaké si člověk musí ukládat vůči ženám, o nichž neví, zda by je mohl milovat. Naprosto jsem si byl jist, že se nesluší milovat vdané ženy. Pokud by to záleželo jen na mně, nikdy bychom nepokročili dále než k hovorům o politice nebo o literatuře.

Znali jsme se asi dva týdny, když navrhla, že bychom mohli jít směrem na Bohdalec. Její polední přestávka trvala dvě hodiny, zdálo se mi to příliš málo na tak dlouhou cestu, ale ujistila mě, že se mýlím. Dorazíme tam za čtvrt hodiny.

Bohdalec tehdy ještě byl kus divočiny na kraji města. Za teplých nocí sem nepochybně směřovaly desítky mileneckých párů, které neměly, kde jinde by si mohly spočinout v náručí. To jsem však netušil, že s týmž cílem lze sem směřovat i v pravé poledne. Dorazili jsme tam opravdu za dvacet minut. Panovalo tu tiché pusto, jen zespodu z vršovické výtopny čas od času zabučela nějaká lokomotiva.

Na kolejiště byl pěkný výhled, dodnes si připomínám, jak se ve slunci leskly pásy oceli a po nich se zvolna posunovaly lokomotivy, které z výšky překvapovaly svou titěrností. Byl jsem připraven posadit se na prosluněnou stráň a pokračovat v nějakém smysluplném hovoru o Maximu Gorkém anebo o postupném odumírání státu, ona mě však s jistotou, která prozrazovala dokonalou znalost této končiny, vedla dál po lesní stezce, kolem nízkého plotu z ostnatého drátu, až na jednom místě, kde byl drát přetržen, mi pokynula a spolu jsme vnikli do ohraničeného prostoru. Tam na mýtince, malé tak, že jsem si mohl připadat jako v kajutě, jsme si lehli do trávy a líbali se a potom, rychleji, než jsem si stačil uvědomit své mravní zásady, se i milovali.

Byl jsem nejprve otřesen, čeho jsem se dopustil, a ještě snad víc tím, čeho se dopustila ona (vždyť přece byla vdaná). Čekal jsem, že mě zahrne výčitkami či slzami, ale nic takového se nestalo. Tvářila se docela spokojeně, ne-li šťastně.

Neměl jsem v té době dívku, a tak jsem brzy, poslušen více své žádostivosti než svých morálních zásad, zkonejšil výčitky svědomí a už za dva dny jsme výlet opakovali. A pak téměř dennodenně, pokud nám v tom nezabránil déšť, neděle anebo pravidelné pochody probíhající v ženském organismu. Náš vztah byl přísně jednoúčelový, dalo by se říci monotematický.

Nesetkali jsme se nikdy v jinou denní dobu, než jakou nám vymezila její polední přestávka. Nikdy jsme spolu nevkročili do žádné místnosti: ani do kina, ani do divadla, ani na výstavu, ani do restaurace. Ulice, jimiž jsme šli, anebo spíše běželi, byly vždy stejné, rovněž místo, k němuž jsme mířili. Nazývali jsme je: náš pokojík.

V tu dobu jím skutečně byl. Jestli ho v jinou denní dobu někdo používal, nevím. Našel jsem na nedalekém staveništi plechovou tabuli s nápisem

</section>

<section>

VSTUP PŘÍSNĚ ZAKÁZÁN  
porušení se tresce pod pokutou 500 Kčs

</section>

<section>

Tuto důraznou výstrahu jsem připevnil na strom v místě, kde jsme přelézali ostnatý drát, a tím jsem nepochybně zvýšil pravděpodobnost, že nás tady nikdo nevyruší.

Pokojíku ovšem chyběl jakýkoliv komfort. Od střechy nad hlavou až po vodu. Deku ani přikrývku jsme neměli. Jen svůj baloňák, který jsem si v té době vždy, ať bylo pod mrakem anebo jasno, bral k matčině úžasu s sebou pro případ deště, jsem pod nás rozkládal. A ona začala nosit ve své kabelce velký hedvábný šátek, abych jím zakryl svoji nahotu (její jsem zakrýval já), ale šátek se pochopitelně v kritických okamžicích vždycky svezl.

Na milování nám zbývalo sedmdesát pět minut. Přestávky jsme vyplňovali hovorem. Ale jaksi se nehodilo začínat vážné řeči o smyslu života, a tím jsem byl víceméně vyřazen, aspoň jako rovnocenný partner. Většinou jsem tedy naslouchal jejím stručným zprávám o minulém dni, o tom, co dělala k večeři, jak její manžel Pepík byl na ni zase nevrlý, jak jela na návštěvu k bratrovi. O své minulosti ani o své rodině mi však nepověděla téměř nic. Její otec byl knihkupec a zemřel. Nějací její příbuzní žili v Americe – velmi bohatí – a mluvila jako o něčem zcela samozřejmém, že za nimi jednou pojede a už se nevrátí. O svém muži mi neřekla nikdy nic určitého. Neměl jsem ponětí, jak vypadá ani čím se živí. Někdy vystupoval v jejím vyprávění jako nevzdělaný hulvát a jindy jako jemný a kultivovaný společník. Mohl být inženýr, montér anebo i architekt. Když jsem se přímo zeptal, smála se a řekla, že bude pro nás oba lepší, když to nebudu vědět. Posléze jsem začal věřit, že její muž plní jakési státně důležité, a tedy tajné poslání, vzrušovalo mě to pochopitelně.

Někdy se zmínila, že předešlého večera byla v baru na Barrandově a viděla tam spoustu proslulých herců anebo že v neděli zajeli až někam do jižních Čech na zvěřinové hody k nějakému bývalému továrníkovi. K jakému? Stejně bych ho neznal. Mohla to být pravda, ale spíš nebyla. Jako by v té době ještě bývalí továrníci mohli pořádat zvěřinové hody.

Jednou, na ten hovor jsem si později často vzpomínal, jsme se přece jen dostali k vážnějšímu tématu. Zeptala se mě, jestli bych nechtěl žít raději v nějaké jiné zemi. Nechápal jsem, proč bych si měl přát žít v jiné zemi. Kdyby v té zemi, řekla, žil někdo, koho miluju. Kdyby tam třeba žila ona?

Řekl jsem, že ona žije tady a že jsem rád, že žije tady, protože mám rád ji i tuhle zem. Pak jsem ještě dlouho rozváděl úvahy o mateřské řeči a o rodné zemi a o kultuře, v níž byl člověk vychován. Poslouchala mě, jak se mi zdálo, se zaujetím anebo dokonce s dojetím. Když jsem pak doma uvažoval, co sledovala svým dotazem, vylekal jsem se ná­hlou předtuchou: její muž pracuje v diplomatických službách (proto ta tajemnost jeho osoby, proto ty jinak nevysvětlitelné styky s významnými osobnostmi, proto hostiny) a hrozí mu, že bude služebně poslán někam do ciziny a ona pochopitelně s ním. Ta představa mě tak rozrušila, že jsem skoro celou noc nespal a příštího dne jsem v řeči položil několik otázek, které jsem považoval za rafinované a které měly odhalit jeho identitu. Ale prohlédla je a – neodpověděla.

Uprostřed léta mí rodiče a bratr odjeli na dovolenou a já zůstal v bytě sám. Hned toho poledne jsem se ji snažil přemluvit, abychom šli k nám. Líčil jsem všechny zřejmé přednosti, které skýtal skutečný pokoj ve srovnání s naším lesním pokojíkem. Odmítla. Řekla, že do bytu se může někdo nečekaně vrátit, v lese se cítí bezpečněji. Taky jí to, co koná, nepřipadá jako nevěra, protože tam v lese si na mě ani nestačí zvyknout, ani mě vzít na vědomí. Zřejmě vzít někoho na vědomí znamenalo pro ni nevěru spíš než se s ním pomilovat.

A večer? Tak bych si přál s ní strávit aspoň jediný večer, objímat se ve tmě a nikam nepospíchat, nedívat se pořád na hodinky.

Večer, řekla, musí být přece se svým mužem. Tak jsme tedy chodili po celý zbytek léta dál do hájku na Bohdalci, zatímco náš byt zel prázdnotou. Naštěstí bylo aspoň teplé léto. Jen jednou nás přepadla nečekaná přeprška, pamatuju se na svůj úlek, když mi zničehonic cosi chladného a mokrého olízlo nahý zadek. Také nás jednou vyrušilo jakési dítě. Zašustilo v trávě a já zvedl oči od její tváře a spatřil je v křoví několik kroků před námi. Nemohlo mu být víc než pět let a nepoznal jsem, jestli to je chlapec nebo děvčátko. Kratičký okamžik jsme na sebe zírali. Pokusil jsem se zakrýt tím směšným hedvábným šátkem, ale vtom se dítě otočilo a s nářkem se dalo na útěk.

Teprve tehdy otevřela i ona oči a pohlédla za ním. Řekla jen: To je tím, že ještě neumí číst. Nerozumělo tvý tabulce!

Na konci léta uhodila chladna a téměř nepřetržitě pršelo. Když jsem položil svůj baloňák na zem, okamžitě nasákl vodou a navíc se pomazal blátem, musel jsem ho po nocích čistit, aby si toho matka nevšimla. Náš pokojík už nebyl k použití. Ještě jsem za ní párkrát přišel do krámu, koupil jsem si dokonce několik zbytečných knížek a lákal ji do kina, na výlet anebo aspoň na oběd. Všechno odmítla. Řekla, že zima přejde a na jaře zase půjdeme do našeho pokojíku. Chtěl jsem, aby mi to slíbila, bál jsem se, že na mě během zimy zapomene. Opakovala, že tam spolu určitě ještě půjdeme.

Za několik dnů nato jsem ji v obchodě nenašel a dlouho se mi zdráhali říci, co s ní je. Snad mě považovali za provokatéra, anebo to sami nevěděli. Pak mi konečně nový vedoucí naznačil, že je pryč. Prostě zdrhla za kopečky.

Nemohl jsem tomu uvěřit. Připadalo mi, jako by zemřela, a celé příští jaro jsem se přistihoval, že úzkostlivě sleduju teploměr a barometr, jestli bude v poledne dost pěkně na to, aby se dalo ležet v lese.

Po několika letech jsem od ní dostal lístek z Ameriky. Jeho obsah byl tak neutrální, že kdyby mě v záhlaví neoslovila: Méďo!, ani bych si nebyl jist, že je od ní. Zpáteční adresu neuvedla, ostatně kdo ví, jestli bych se jí v těch letech odvážil odepsat.

Samozřejmě jsem ji nepoznal. Kupodivu ona poznala mě. Zvedla se z koženého křesla a kráčela mi vstříc. Usmívala se. Zuby měla stále jako Monica Vitti a v uších se jí místo náušnic kývaly velké zlaté kruhy; na obnažené hrdlo si navlékla zlatý obojek.

„Ahoj, Méďo,“ řekla a políbila mě.

Měla dokonalý make-up, takže v její tváři se nedala nalézt ani vráska. Byla snad dokonce zajímavější než tehdy před dvaceti lety.

Posadil jsem se do křesla proti ní. Měla na stolku skleničku s nějakým pitím. Zeptala se mě, jestli mi má taky něco objednat. Ale nemohl jsem pít, protože jsem přijel autem a kromě toho bylo spíše na mně, abych hostil já ji.

„Jak chceš,“ usmála se a hleděla na mě. Zvědavě anebo dokonce – sám nevím, proč mi to tak připadalo – nestoudně. Pak řekla, že přijela se svým mužem; on je tu služebně a má spoustu jednání, vrátí se až pozdě večer, do té doby je ona paní svého času.

„Tedy nejenom přes poledne?“ zeptal jsem se.

Usmála se.

„A tvůj manžel, je to pořád ten stejný?“

„Který?“ zeptala se.

„Pepík.“

„Nevím o žádném Pepíkovi,“ užasla. Pak si vzpomněla. „Toho jsem si přece vymyslela. Anebo ne? Už se ani nepamatuju. Můj manžel je Američan,“ vysvětlila. „Obchoduje s pšenicí a taky s boby. Je to strašně nezajímavý povolání, ale hodně se při něm cestuje. A taky vydělávají prachy. Můžu každej rok do Evropy, anebo třeba do Austrálie. Kam se mi zachce.“

„A to tě baví?“

Pokrčila rameny. „Lepší než prodávat knížky. To snad uznáš.“ Zase na mě hleděla tím pohledem. „A co ty?“ zeptala se. „Oženil ses?“

Přikývl jsem.

„Máš děti?“

„Ano.“

„Dvě?“

„Ano.“

„Holčičku a chlapečka?“

„Hádáš jako ze skleněné koule,“ řekl jsem. „Anebo ses na mě někoho vyptala?“

„Všichni mají manželky a dvě děti,“ řekla. „A polovina z nich má holčičku a chlapečka. Kolik je jim let?“

Řekl jsem dvě čísla, která ani nebyla přesná, ale jistě na tom nezáleželo.

„A ženě jsi nevěrný?“

„Samozřejmě že ne,“ řekl jsem.

„Samozřejmě že ano. Všichni muži jsou svým ženským nevěrný. A my zase svým mužům,“ dodala. „My dva si přece nemusíme nic namlouvat.“ Hovořila, jako bychom se spolu viděli naposledy před týdnem. Snad to bylo tím, že už něco vypila. Anebo ještě spíš si osvojila umění co nejrychleji překlenout vzdálenost mezi sebou a druhým – aspoň ve způsobu řeči. To umění mnohé Američanky dokonale ovládají a zastírají tím i samy sobě, že se nikomu zcela nepřiblíží.

„Jak pořád žiješ?“ naklonila se ke mně. „Ani ses moc nezměnil. Vlasy máš pořád tak hustý.“

„Ano,“ připustil jsem, „mým vlasům se daří skvěle!“

„A tobě?“

„Taky,“ řekl jsem. „Oběma se nám daří skvěle.“ Poněkud jsem ji zmátl.

„Je tady krásně,“ změnila tón. „V Londýně pršelo. Seděli jsme dva dny v hotelu, jenom večer jsme vytáhli na nějaký muzikál. Strašná pitomost v takovým pajzlíku na Piccadilly. Znáš to přeci v Londýně?“

„Byl jsem tam před sedmi roky. Dokonce i v divadle.“

„Víš, že jsem viděla tvou hru?“ vzpomněla si.

„Opravdu?“

„U nás v New Yorku. Koukala jsem, jestli tě tam nezahlídnu. Ale nepřijel jsi.“

„Mám to trochu z ruky.“

„Ano, ale stálo to zato.“

„Taky nemám pas,“ vysvětlil jsem.

„Ty nemáš pas?“

„Vzali mi ho. Vzali ho spoustě lidí. Spisovatelům, novinářům, politikům a tak. Jaké bylo to představení?“

„V New Yorku?“

„To, cos viděla.“

„Jo. Mně se líbilo. Psali, že to trochu připomíná Dürrenmatta a trochu Kafku. A ty teda nemůžeš odtud?“

„Snad bych mohl, ale musel bych navždy. To by mě asi pustili.“

„A proč teda nejedeš?“

„Už jsem ti řek, že se tu mám skvěle.“

Pokrčila rameny. „Ty pořád věříš na ty nesmysly, cos mi tehdy vykládal?“

„To bys měla poznat, když jsi viděla mou hru.“

„Poznala. Proto ti nerozumím.“

„Je tu zajímavý život,“ řekl jsem, „spisovatel je trochu jako dobrodruh. Klid ho nudí, spořádanost a konformita ho zničí. Tady si občas připadám jako v detektivce. Auta se zhasnutými světly, sledování, domovní prohlídky. Dokonce když jdu na pohřeb svému příteli, snímají mě skryté kamery, které ani nejsou moc skryté.“

„Přece ses v něčem změnil,“ zjistila.

„Ano?“

„Mluvils vždycky strašlivě vážně. Dokonce jsi ani nemluvil, kázal jsi. Připadalo mi, že vůbec nemáš smysl pro humor.“

„To je jen sebeobrana,“ vysvětlil jsem. „Proti absurditě, ve které žijeme.“

Pohlédla na mě tázavě, ale jako vždycky, když jsem měl blíže vysvětlit podobu té absurdity, jsem cítil vzmáhající se únavnou nechuť cokoliv objasňovat, na cokoliv si stěžovat.

Člověk má na světě několik blízkých lidí a chvěje se o jejich osud. Snaží se nemyslet na nevyhnutelnost smrti. Ale tady nerozlučuje lidi jenom smrt, tady rozlučuje lidi už zaživa strach. Ty, kteří se rozhodnou mu vzdorovat, nečeká lehký osud. Některé vyštvou za hranice tak jako kdysi ji, už je stěží kdy uvidím, leda za bůhvíkolik let, dožijeme-li se; a ti co zůstali?

Mám mladšího přítele, ještě když studoval, mluvili o něm jako o velké naději české filosofie, teď dělá nočního hlídače. Ve Filosofickém ústavu. Je to dobrý příklad naší zvláštní absurdity?

Můj bývalý šéfredaktor, vzděláním literární kritik, už sedm let umývá výklady. Jiný můj známý filosof hloubí metro. Ředitel divadla, který uvedl moji poslední hru (poslední z těch, co se směly ještě uvést), sedí v kriminále. Prý poslal nějaké literární texty do zahraničí. Tak bych mohl pokračovat. Umlčeli nejvznešenější a nejtvořivější duchy a z nejubožejších a nejslužebnějších nadělali a najmenovali nové šéfredaktory a ředitele divadel a spisovatele a filosofy. Sešrotovali tuny knih, zakázali dobré filmy, cenzoři vymetli knihovny, zrušili zpravodajství o světě a cizí zpravodajství se snaží přehlušit vytrvalým jekotem rušiček. Jazyk znešvařili tak, že už se ani nepodobá jazyku, jímž mluvili naši předci. Zrušili kostely, divadla, časopisy, nakladatelství, vědecké společnosti a kulturní spolky, dokonce i staré dlažební kostky vytrhali.

To všechno a mnoho dalšího je dostatečně absurdní zvláště uprostřed našeho už dlouho trvajícího míru, ale zároveň jakoby titěrné ve srovnání se sibiřskými tábory, masovými popravami po nejrůznějších revolucích, plynovými komorami nebo hirošimskou bombou. Kromě toho ta pravá absurdita snad ještě víc než v jednotlivostech spočívá v jejich trvání, v jejich zřetězení a nakupení, v jejich úmorném opakování, v tom, jak pronikly do každé štěrbiny života. Člověk si nakonec zvykne, že na časopiseckých stáncích nenajde slušný časopis, a zvykne si, že všude všichni oslavují jakousi cizí revoluci, zvykne si natolik, že nic z toho už nevnímá, ale pak jednoho dne si na cestu do vlaku chce koupit něco ke čtení a po dlouhém váhání si vybere kynologický věstník, protože snad aspoň o psech by ještě mohli psát tak, aby člověka neponižovali. Potom věstník otevře a na první stránce psího časopisu se šklebí článek o cizí revoluci, díky níž se dařilo vyšlechtit úplně nové psí rasy, a tu člověk na okamžik zahlédne podobu nicoty, které je vydán na pospas: on stejně jako jeho pes. Jenže tohle všechno je nesdělitelné. Dante se mýlil, když se domníval, že peklo či očistec se dají popsat; popsat se dají leda jednotlivá muka. To, co je na nich nejkrutější – jejich trvání, se nedá představit, dá se pouze prožít.

Řekl jsem jenom: „Člověk se může buď upálit, anebo si z toho dělat legraci.“

„Češi si dělají vždycky radši legraci,“ řekla.

„Ne všichni.“

„Já vím, když se někdo dá upálit, anebo upálí, je to zase u nás. Ale nenapadlo tě někdy, že je taky třetí možnost?“

„Jaká?“ zeptal jsem se, i když jsem věděl, co má na mysli. „Prostě odejít,“ řekla.

„Asi by se mi stýskalo. Tobě se nikdy nestýská?“

„Samozřejmě že si někdy zavzpomínám. Sejdeme se občas s lidma od nás a vzpomínáme na zlatou Prahu.“

„Na mě si taky vzpomeneš?“

„Jak vidíš. A na tamto místo. Víš, na který?“

Přikývl jsem.

„Nějakej čas jsme bydleli u Detroitu kousek od železnice. Vždycky, když zahoukal vlak, tak mi to všechno připadlo jako ve snu. Někdy se mi o tom místě zdá. Ani při tom nemusíš být ty. Zdá se mi o tom lesíku. Jak ležím v trávě a dívám se na nebe skrz větve.“

„Vidíš,“ řekl jsem, „já mám tu výhodu, že si na to místo můžu kdykoliv zajít. Kdyby na mě padl stesk.“

„A byls tam někdy od tý doby?“

„Ne. Co bych tam dělal bez tebe? A člověk sní jen o místech, na která nemůže. Ale okolo jezdím často. Ten les tam zůstal.“

Naklonila se ke mně a řekla tiše: „Že tam spolu zajdeme? Za hodinu je poledne, budeme tam akorát jako tehdy!“

Hleděl jsem na téměř umělý povrch její tváře, na šaty, které vznikly bůhví v jakém módním salonu, a představil jsem si ji, jak se klade na špinavou trávu v bohdaleckém lesíku. Ale byl to její nápad.

Venku na bezmračném nebi zářilo červnové slunce.

„Jsem šťastná, že jsem tě našla,“ prohlásila, když se vedle mě posadila v autě. „Přála jsem si tam s tebou ještě jednou jít.“

Otočil jsem se a beznadějně zapátral mezi vozy, které jely za námi.

„Koho tam vidíš?“ zeptala se.

„Nikoho.“

Naklonila se ke mně a políbila mě. „To ti nevadí, když za tebou jedou?“

„Ani v nejmenším,“ řekl jsem. „V jiných zemích se věnuje taková pozornost jenom nejpřednějším osobnostem.“

„A musíš si to dát líbit?“

„Pokud tu chci žít.“

„A přesto tu chceš žít?“

„Je to můj domov,“ řekl jsem unaveně. „Člověk potřebuje někam patřit. To přece není jenom má zvrácenost.“

Za námi se už nejméně pět křižovatek držel červený fiat.

„Myslíš, že bys mohl mít nepříjemnosti za to, že mě vezeš?“

„Ne, to určitě ne!“

„To jsem ráda. Můžu se napít?“ vytáhla z kabelky malou cestovní lahvičku opletenou lýkem a nalila si do kalíšku. Nabídla nejprve mně, ale nebylo to nejlepší místo, kde bych si s ní měl zavdat.

„Musím ti přece povědět, jak žiju,“ prohlásila a začala páté přes deváté vyprávět o svém životě. Vlastnila se svým mužem, jak jsem pochopil, celý ostrov v Michiganském jezeře, na ostrově měla přepychovou vilu a dva nádherné hřebce. Kromě toho měli vilu ve Švýcarech a ještě cosi na Havaji. Kromě toho…

Červený fiat odbočil, jela teď za námi bílá volha. Ale samozřejmě ve městě vždycky za člověkem někdo jede.

Zeptal jsem se, kde všude ještě cestovala, a ona začala vypočítávat země různých kontinentů. Musela spotřebovat nesmyslné množství peněz a promrhat úctyhodné množství energie, ta holka, s níž jsem se kdysi miloval v lesíku na Bohdalci. Kdyby si jenom docela málo odepřela, mohla by z těch ušetřených peněz zajistit prostředky k existenci (a tedy i k tvorbě) jednomu z těch mých kolegů, co se živí jako nádeníci. Možná že by to i udělala, pokud ty peníze opravdu měla. Jenže pokud měla spousty peněz a rozhodla by se k dobročinnosti, proč by je dávala zrovna českým vzdělancům? Proč by je neposlala třeba do Indie, aby živily nějaké dítě, které by jinak zemřelo hlady?

Přejel jsem stařičký most nad železnicí a zatočil po rozbité silničce mezi vilky. Byli jsme na místě. Otočila se dozadu, ukázala na zadní sedadlo a řekla: „Máš tam deku, nevezmeš ji s sebou?“

Otočil jsem se také dozadu. Auto za námi nejelo žádné. Anebo, pokud jelo, zůstalo za rohem.

„Myslíš?“ zeptal jsem se.

Natáhl jsem se pro deku – bylo to směšné tady uprostřed města.

Zpoza rohu vyšel chlapík v kostkaté košili a v džínsech. Měl ruce v kapsách a mířil k lesíku.

Nějaký čas jsem proplýtval v marném úsilí složit deku tak, aby se rozměrem podobala většímu kapesníku.

Všude kolem nás čněly domy o mnoha patrech, kdysi holá pláň po našem boku teď byla proměněná ve staveniště. Podél lesa po rozjezděné cestě se sunuly dva těžké náklaďáky plné hlíny. Došli jsme ke kraji lesíka.

„A z čeho jsi vlastně živ?“ dala mi obvyklou otázku.

„Ze zahraničních honorářů.“

Kráčeli jsme po lesní cestě.

Vypadala tu zcela nepatřičně ve svých botičkách na vysokém podpatku a v šatech, v nichž se zřejmě ještě včera procházela po Oxford Street.

„Najdeš to místo?“ zeptala se.

„Budu se snažit.“

Ze stavby za námi rachotil jeřáb a nějaký ječivý hlas vydával nedbale artikulované příkazy. Zdálo se mi, že cesta, po níž jdeme, vede jinudy než tehdy. Možná že část stromů vykáceli a ty, co nevykáceli, vyrostly za dvacet let k nepoznání.

„Proč tu tedy žiješ, když tiskneš knížky jinde?“

„Není tak důležité, kde tiskneš knížky, jako to, o čem píšeš.“

„A o čem píšeš?“

„Tady o tom!“ vysvětlil jsem.

Ostnatý drát tu samozřejmě nebyl, ani tabule. Křoví zmizelo. Les byl dokonale průhledný, viděli jsme až k protějšímu konci, na lavičkách tam seděli penzisté.

Obrátili jsme se. „Třeba to byla falešná cesta,“ řekla. „Zkus najít jinou.“

„Všechny cesty jsou falešné. To místo tu už není!“

„Přece neodejdeme jen tak.“

„Neměla jsi tehdy odjíždět.“

„To jsem musela!“

„Proč?“

„Nedalo se tady žít!“ Zastavila se a vztáhla ke mně ruce. Objali jsme se a políbili.

Po cestě za námi kdosi přicházel. Byl to chlapík v kostkované košili a v džínsech. Na tváři mu tkvěl výraz profesionální nezúčastněnosti.

„Vzpomněl sis někdy na mě?“ zeptala se.

„Tehdy, když jsi zmizela, to jsem na tebe myslel často.“

„Napsala jsem ti několik dopisů, ale tys mi neodpověděl.“

„Dostal jsem jen jeden lístek.“

„Skutečně?“

„To se tady stává,“ vysvětlil jsem, „prostě člověku dopis nedají.“

Vrátili jsme se k autu.

„Můžeme jít ke mně do hotelu,“ navrhla, „manžel se vrátí až v noci.“

„Víš to určitě?“

„Letěl někam letadlem. Do Brna,“ upřesnila.

„To není dobrý hotel ke schůzkám,“ namítl jsem. „Bojím se, že si tam všímají každého hosta. A pokoje odposlouchávají.“

„To nemyslíš vážně!“

„Myslím!“

„To je neuvěřitelné!“ Seděla zas vedle mě. „Můžeme jít taky do jinýho hotelu,“ řekla tiše. „Zapíšeme se pod cizím jménem, jestli se bojíš.“

„Nemůžeme se zapsat pod cizím jménem,“ vysvětlil jsem jí, „protože v každém hotelu musíš odevzdat legitimaci. Z ní si opíšou tvoje jméno a to pošlou na Bezpečnost. Nemysli si, že jsem ustrašený, já to tu jenom znám.“

„Nejsi zas tak moc velký dobrodruh, jak ses tvářil,“ řekla.

Co jsem jí měl vysvětlovat? Řekl jsem: „Nikdy jsme spolu nešli do hotelu, nemělo by to smysl ani teď.“

Mlčela.

„Je mi to líto. Mrzí mě, že se to místo nedalo najít.“

„Já jsem stejně ráda, žes mě tam vzal,“ řekla konečně. „Budu na to vzpomínat. Někdy se mi tam opravdu stýská. Když jsem třeba sama doma. Víš, mám obrovský dům – dvanáct pokojů. A někdy jsem tam úplně sama, jenom se psem.“

„Děti nemáš?“

Zavrtěla hlavou. „Ten dům ti mi připadá prázdný, ačkoliv je v něm spousta věcí. Můj muž totiž sbírá primitivní umění: máme plný zdi masek a štítů, vyšívaných sukní a totemů. Ale mně je z toho spíš úzko. Taky zveme často lidi a pak celej večer mluvíme o všem možným: o umění a o knížkách, a co kdo viděl ve světě. Přitom pijeme pivo z plechovek anebo gin, jenže ráno, když se vzbudím, znáš to…“ Rozhodila rukama, vytáhla z kabelky kapesníček a pečlivě si osušila oči.

Když jsme zastavili před hotelem, navrhl jsem: „Mohli bychom spolu někam na oběd, jestli máš chuť.“

„Nikdy jsme spolu nebyli na obědě,“ řekla. „Nemělo by to smysl.“

Připustil jsem to.

„Už se asi nikdy neuvidíme,“ řekla. „Ráda bych se tě na něco zeptala.“

„Tak se ptej!“

„Nemyslíš si přece, že by ses venku neuživil?“

„Ne, to si nemyslím!“

„Ani že bys tam měl míň svobody?“

„To určitě ne!“

„A povídals, že by ti dovolili odejít?“

„Říkal jsem ti taky, proč nechci odejít.“

„To přece nebyly ty pravý důvody! Dokázal bys teď vážně odpovědět, proč neodjedeš?“

Chvíli jsem váhal, pak jsem odpověděl: „Nedokázal!“

„A ty to aspoň víš?“

Mohl jsem znovu odpovědět: protože tady mám svou vlast. Protože tu mám několik přátel, potřebuji je a oni potřebují mě. A lidi tady mluví stejným jazykem jako já. Protože bych rád zůstal spisovatelem a být spisovatelem pro mě znamená také brát se za člověka, jehož osudy se mě dotýkají. Aspoň vyslovit za ty, kteří to snad svedou méně než já, jejich touhu po svobodě a důstojnějším bytí, a to dokážu nejspíš tady, kde jsem vyrostl, kde jsem se zapletl či byl jsem zapleten do osudů a dějů, a mohu jim proto aspoň trochu rozumět.

Tamta svoboda, o kterou jsem se nijak nezasloužil, mě jen stěží dokáže naplnit úplným štěstím, stejně jako mě bolesti tamtěch lidí nenaplňují naprostým hořem. Měl bych pocit, že tam marním svoje dny. Mohl jsem odpovědět: protože se rád procházím po žulových kostkách několika pražských uliček – už svými názvy mi připomínají historii, kterou znám a aspoň trochu jí rozumím. Ale zrovna tak jsem mohl odpovědět: moje vlast už se nedá nalézt, zmizela jako to místo v lesíku. Většina mých přátel už stejně odešla anebo se chystá odejít. Jazyk denně znásilňují všemi prostředky, jež mají v držení, a mají jich hodně. Zbývají uličky. Ty už většinou přejmenovali anebo ještě přejmenují a nechali je zpustnout. I to dláždění vytrhávají, kostky prý prodávají na stavbu jakýchsi hrází v Holandsku.

Člověk často nemá v životě jinou volbu než mezi dvěma druhy utrpení, dvěma podobami marnosti, dvěma obměnami zoufalství. Je pouze na něm, aby rozhodl, které z nich mu připadne snesitelnější či dokonce svůdnější, při kterém mu zbude zdání hrdosti anebo aspoň zadostiučinění.

Mohl jsem uvést tak mnoho pro i proti, a stejně by mě nedokázala pochopit. Raději jsem odpověděl: „Nevím!“

</section>
