<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>ma_vesela_jitra-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="ma_vesela_jitra-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">Ve čtvrtek ráno <br/><span class="CharOverride-1">(erotická povídka)</span></p>
			<p class="MLP_text_bez1radku_-0-12- ParaOverride-1">Ulice byla vlastně slepá; její rozbitá vozovka ústila do dvora zámečnické dílny a&#160;po straně napůl povalené dřevěné ohrady hlásala omšelá tabule, že</p>
			<p class="MLP_text_uprostred ParaOverride-1">NEPOVOLANÝM VSTUP ZAKÁZÁN!</p>
			<p class="MLP_text_-12-0- ParaOverride-1">Jelikož však most přes páchnoucí potok vedl právě tímto dvorem, všichni, kteří se potřebovali dostat na druhý břeh, pokračovali v&#160;cestě, jako by tabulky nebylo.</p>
			<p class="MLP_text ParaOverride-1">Já však mířil přímo do zámečnické dílny, zákaz se tedy na mě nevztahoval.</p>
			<p class="MLP_text ParaOverride-1">Šel jsem za mistrem Holým. Mistra Holého jsem v&#160;životě nespatřil, ale u&#160;auta se mi porouchalo vodní čerpadélko a&#160;nebylo k&#160;sehnání. Telefonoval jsem do opraven i&#160;do prodejen, nakonec i&#160;do různých krajských skladů, zkoušel jsem podplatit několik vedoucích&#160;– všechno marné. Nakonec mi poradili, abych to zkusil u&#160;mistra Holého. Tady. Snad mi to čerpadlo vysoustruží, někde ukradne anebo dá přivézt z&#160;Vídně&#160;– nepochopil jsem, z&#160;jakých zdrojů mistr Holý dokáže obstarat, co jiní nedokážou.</p>
			<p class="MLP_text ParaOverride-1">Vchod do dílny jsem nalezl až v&#160;nejodlehlejším koutě dvora.</p>
			<p class="MLP_text ParaOverride-1">V&#160;nevelké hale stálo několik obstarožních soustruhů, fréz a&#160;vrtaček. Snad by tu cvičenější oko rozeznalo i&#160;jiné stroje. U&#160;jednoho ze soustruhů žlutovlasý muž neurčitého věku obráběl kus kovu.</p>
			<p class="MLP_text ParaOverride-1">Pozdravil jsem a&#160;on polo vzhlédl směrem ke dveřím, ale nepodařilo se mi zachytit ani náznak jeho odpovědi, ani letmý pohled. Uhnul očima stranou k&#160;boční zdi. V&#160;té jsem rozeznal černý otvor, který snad kdysi zakrývaly dveře.</p>
			<p class="MLP_text ParaOverride-1">Pohlédl jsem tam rovněž a&#160;spatřil ze svého místa roh lavice a&#160;na něm dva páry zmítajících se nohou. Jedny&#160;– nepochybně ženské&#160;– měly rudě nalakované nehty prstů, druhé&#160;– se vší pravděpodobností mužské&#160;– byly cudně zahaleny do zelených ponožek.</p>
			<p class="MLP_text ParaOverride-1">„Dobrý den,“ opakoval jsem svůj pozdrav a&#160;pokusil se několika úkroky zlepšit úhel vhledu do druhé místnosti. Nikdo mi už nevěnoval pozornost. Mezi skřípěním obráběného kovu jsem teď rozeznal hlasité úpění a&#160;stony, o&#160;jejichž původu nebylo pochyb.</p>
			<p class="MLP_text ParaOverride-1">Čekal jsem. Už jsem si dávno odvykl spěchat. Kromě toho cítím rozpaky při styku s&#160;cizími lidmi, zvláště s&#160;těmi, od nichž něco potřebuji nebo požaduji.</p>
			<p class="MLP_text ParaOverride-1">Udělal jsem ještě několik úkroků stranou, ale zároveň jsem se styděl pořád dívat tím směrem. Přinutil jsem se aspoň na okamžik pohlédnout na protější zeď. Krášlilo ji několik plakátů propagujících ladné obrysy vozu Volkswagen a&#160;dívky, která se o&#160;něj opírala. Pak tu porůznu ještě viselo několik podobizen jiných dívek, částečně anebo zcela obnažených. Čpělo to tu oplzlostí.</p>
			<p class="MLP_text ParaOverride-1">Cestu sem odkládal jsem nejméně týden. Auto používám zřídka. Nemám je popravdě řečeno rád. Nebojím se sice velkých rychlostí jako moje žena, ale připadá mi vždy rouhavé, když kvůli sobě ženu po silnici tunu hmoty.</p>
			<p class="MLP_text ParaOverride-1">Nohy na lavici v&#160;druhé místnosti už nebyly vidět. Zato se v&#160;černém otvoru objevila hlava s&#160;rozcuchanými odbarvenými vlasy. Hlava na okamžik zmizela, ozvalo se něco jako mlasknutí, někdo hlasitě vyjekl a&#160;do pískotu obráběného kovu zazněl radostný výskot ženského hlasu. Potom se ženská objevila celá. Nalakované nehty na nohou jí teď kryly modré dřeváčky a&#160;její tělo, aspoň částečně, bílý plášť zapnutý na dva prostřední knoflíky. Bylo jí už nejmíň třicet. Udělala několik kroků směrem k&#160;muži, jenž nepřetržitě obráběl svoji součástku, pak se, aniž na mě pohlédla, otázala: „Čekáte na někoho?“ Vyzula pravou nohu z&#160;dřeváku a&#160;palcem se poškrábala na lýtku levé nohy. Plášť se jí při tom úkonu nestoudně rozevíral.</p>
			<p class="MLP_text ParaOverride-1">Rychle jsem řekl: „Na mistra Holého!“</p>
			<p class="MLP_text ParaOverride-1">„Eště nepřišel!“ a&#160;pohlédla na muže, který obráběl.</p>
			<p class="MLP_text ParaOverride-1">„A&#160;nevíte, kdy přijde?“</p>
			<p class="MLP_text ParaOverride-1">„Von snad příde,“ a&#160;pokračovala ve své cestě. Když ho míjela, muž u&#160;stroje na kratičký okamžik přerušil svou práci, rozmáchl se a&#160;plácl ji přes zadek.</p>
			<p class="MLP_text ParaOverride-1">Ženská vyjekla, pak řekla spokojeně: „Vy ste ale pěknej pubertál, pane Kobza!“ S&#160;těmi slovy se blížila ke mně. Změřila si mě pohledem, v&#160;němž dosud dohasínala radostná vzpomínka na nedávnou soulož, a&#160;řekla: „Viděl ste to někdy? A&#160;to udělá dycky, dyž du kolem něj!“</p>
			<p class="MLP_text ParaOverride-1">Vyšla ze dveří. Muž, o&#160;němž jsem sice věděl, že se jmenuje Kobza, ale o&#160;němž jsem nevěděl, zda je či není němý, odložil obroubenou součástku stranou na ponk a&#160;vzal si další kus kovu. Mistr Holý se toulal bůhví kde, nemělo smysl, abych tu dál setrvával.</p>
			<p class="MLP_text ParaOverride-1">Když jsem opouštěl dílnu, napadlo mě, že jsem vůbec nepostřehl, kam zmizel majitel zelených ponožek. Co jestli pana Holého přede mnou zatajují? Ale zdálo se mi, že mistr Holý musí vděčit za svou pověst jinému druhu konání, než jaký měl zřejmě v&#160;oblibě muž v&#160;zelených ponožkách. Mistr Holý nepochybně tuto část dne trávil sháněním různých nesehnatelných součástek.</p>
			<p class="MLP_text ParaOverride-1">Mezi ohradou dílny a&#160;posledním činžákem se z&#160;jedné strany táhl strmý břeh zarostlý křovím. Z&#160;druhé se bělal nízký dřevěný plot sběrny železa. Proti poslednímu činžáku ústila do ulice opuštěná ulička, na jejímž konci parkoval kropicí vůz. Mohutný zadek, který vystrkoval do ulice, svítil čerstvým oranžovým nátěrem. Kropicí vůz byl v&#160;tomto zvolna se rozpadávajícím koutu města zjevně jediným neošuntělým kusem hmoty, kterou opracoval člověk. Posadil jsem se na trávník hned vedle ohrady. Tohle místo mě dojímalo. Očouzená omítka, několik továrních komínů, které čněly za nejbližšími střechami, nedaleká trať, odkud jsem slyšel drnčivé posunování vagonů, mi připomínaly mé nejranější dětství. Bydlel jsem na svahu nad Vysočany&#160;– pod okny nám vedla trať a&#160;za ní strměly komíny, které mi ještě tehdy připadaly nádherné. Otec, který miloval přesnost a&#160;věcnost, se mě snažil poučit, k&#160;jaké továrně příslušný komín náleží. Když se schylovalo k&#160;večeru, lidé vynesli přede dveře svých domků židle a&#160;stoličky a&#160;začali vykládat příběhy.</p>
			<p class="MLP_text ParaOverride-1">V&#160;půl deváté přiharašilo nákladní auto a&#160;vysypalo na chodník před sběrnu haldu plechovek. Ty plechovky nebyly kupodivu ani rezavé, ani pomalované, dokonce ani pomačkané. Dalo by se říci, že ty plechovky jediné mohly soutěžit s&#160;kropicím vozem ve své lesklé neopotřebovanosti.</p>
			<p class="MLP_text ParaOverride-1">Sotva auto odjelo, vrata sběrny se rozevřela a&#160;mně se dostalo příležitosti znovu spatřit povědomý přeliv.</p>
			<p class="MLP_text ParaOverride-1">Ženská zamžourala do slunce za mými zády a&#160;civěla na hromadu čisťounkých plechovek. Potom udělala několik kroků směrem ke mně a&#160;vrhla na mě pohled, v&#160;němž už se rozžíhala radostná představa nové soulože, a&#160;řekla: „Viděl ste něco takovýho?“</p>
			<p class="MLP_text ParaOverride-1">Zavrtěl jsem hlavou, ona se vrátila pro koště a&#160;vmetla několik těch plechovek dovnitř, chvíli ještě postála v&#160;otevřených vratech, jako by vyčkávala, nebudu-li ji následovat. Pak zatřásla svou odbarvenou hlavou, zacouvala do dvora sběrny a&#160;zabouchla za sebou.</p>
			<p class="MLP_text ParaOverride-1">Z&#160;opačného konce ulice se ke mně blížil bělovlasý stařec na bicyklu; mohutný plnovous mu vlál podél ramen. Několika mohutnými záběry zdolal mírné stoupání, těsně přede mnou seskočil. „Čekáte na někoho?“ oslovil mě.</p>
			<p class="MLP_text ParaOverride-1">Oblečen byl v&#160;nádherný inkoustově fialový svetr a&#160;rezavé pumpky. Takové nosíval můj otec, když byl asi tak v&#160;mém věku. Zcela nepodloženě jsem zadoufal, že přede mnou stanul sám mistr Holý, a&#160;řekl jsem s&#160;nepatrně naznačeným otazníkem na konci své odpovědi: „Čekám na mistra Holého.“</p>
			<p class="MLP_text ParaOverride-1">„Ten chodí až před polednem, zločinec,“ řekl stařec. Opřel kolo o&#160;prkna ohrady, upravil si pokrčené pumpky, poodhrnul si vousy a&#160;uvolnil mohutný uzel na šátku, který svíral jeho krk. Šátek byl červený s&#160;černými puntíky. Jako krovky sluníčka sedmitečného. Pak stařec přikročil ke mně, napřáhl mi vstříc dlaň a&#160;představil se: „Soukromý doktor filosofie Hovorka.“</p>
			<p class="MLP_text ParaOverride-1">Nemiluji obřad představování a&#160;navíc stařec ve mně sice budil zájem, ale nikoliv důvěru. Zamumlal jsem svoje jméno, takže si ze shluku hlásek mohl vybrat cokoliv, co připadalo milé jeho sluchu.</p>
			<p class="MLP_text ParaOverride-1">Vybral si: „Těší mě, pane Kozina,“ řekl. „Vy jste, s&#160;dovolením, příbuzný?“</p>
			<p class="MLP_text ParaOverride-1">Přikývl jsem. „Byl to můj předek!“</p>
			<p class="MLP_text ParaOverride-1">„Velice mě těší,“ uklonil se. „A&#160;co tomu všemu říkáte?“ Naštěstí se nezastavil proto, aby naslouchal mým názorům. „Pohlédněte kolem sebe!“ vyzval mě. „Co vidíte? Vidíte domy, komíny, auta, špínu i&#160;drsnou erotiku. Zatímco já pamatuju, pane Kozino, v&#160;těchto místech louky, stromy, koně, rosu a&#160;něžné schůzky milenců. Zde,“ ukázal do ohrady zámečnické dílny, „protékal potok, z&#160;něhož se dalo pít! Nepopírám, že pamatuju také bídu,“ pokračoval stařec a&#160;úkradkem pohlédl na zavřená vrata sběrny, „která byla bolestná. Ale způsob, jakým se rozhodli přední mužové světových říší s&#160;ní skoncovat, zvrtne se ve zkázu. Tváříte se překvapeně, že mluvím o&#160;mužích. Ale jistě vám neuniklo mé přesvědčení, že celý světový vývoj je výsledkem střetání principu mužského s&#160;ženským. I&#160;když v&#160;některých obdobích a&#160;prostorách nabyl výjimečně vrchu láskyplný a&#160;trpitelský princip ženský, jako je tomu v&#160;kultuře indické, po dlouhá století ve světovém prostoru převládala vzájemná a&#160;jedině prospěšná vyrovnanost. Dnešní doba však, jak musíte všude pozorovat, pane Kozino, přinesla smutný triumf principu mužského. A&#160;ten už svou podstatou je nejen dobyvatelský, ale jako veškeré samcovství je kromě jediného kratičkého okamžiku nutného k&#160;oplodnění nadbytečný, marný, a&#160;tedy ničivý.</p>
			<p class="MLP_text ParaOverride-1">Prosím, rozhlédněte se ještě jednou kolem sebe! Co spatříte? Jeden mužský symbol vedle druhého.“ A&#160;obrovským, téměř symbolickým ukazovákem bodal do vzduchu a&#160;já skutečně spatřil vztyčené pyje továrních komínů, televizních antén, hromosvodů a&#160;chladicích věží, nestvůrně ztopořené cisternové vozy se právě chystaly nabodnout pokorně čekající hitláky, a&#160;všiml jsem si, že přímo za ohradou sběrny vyčuhuje obzvláště neřestný falus jakési kovové roury, a&#160;pochopil jsem i&#160;skutečnou podstatu kropicího vozu, moderního ztělesnění hromovládného Dia, jenž na sebe dovedl brát i&#160;podobu oplodňujícího deště. „Spatříte, mladý příteli, jediný proud marnosti a&#160;nadbytečnosti, které nemohou být ukojeny. Mužský princip nemůže dojít naplnění,“ pokračoval stařec ve svém výkladu, „a proto jako Bludný Holanďan, jako Ahasver se žene kosmem. Prchá před svou podstatou. Vymýšlí si úniky. Vytvořil svět ducha a&#160;svět věcí. Objevil slast meditace. Ale marnost nad marnost,“ zvolal. „Právě ve svých nejryzejších představitelích se vrací vždy znovu ke svému praposlání, k&#160;jediné opravdové slasti, již mu poskytuje okřídlený Eros!“ A&#160;můj společník se krátce, skoro radostně zasmál a&#160;jeho pohled na okamžik spočinul se zřejmým zalíbením na zavřených vratech sběrny.</p>
			<p class="MLP_text ParaOverride-1">„Jen se, prosím, stále dívejte!“ napomenul mě a&#160;zapíchl svůj symbolický ukazovák směrem ke čtyřem pyjům holešovické elektrárny, z&#160;nichž dva právě soptily kadeřavá oblaka spermatu. „Vy se možná radujete z&#160;toho, že se vám večer rozsvěcujou světla pod okny, anebo si pochvalujete, jak jste sem pohodlně přicestoval tramvají, ale já se vás ptám: Proč jste sem přicestoval? Proč jste vůbec tady?“ A&#160;namířil teď ukazovák přímo proti mé hrudi. A&#160;já v&#160;rozporu s&#160;tím, co jsem mu před chvílí oznámil, zablekotal: „Nevím!“</p>
			<p class="MLP_text ParaOverride-1">„Správně jste odpověděl,“ pochválil mě. „Vy jste tu totiž zbytečně! Minulý měsíc jsem, mladý muži, musel spěchat za nemocným tatínkem až do Mohelnice. Po třiceti letech jsem opět sedl do vlaku a&#160;ihned jsem v&#160;rozhovoru s&#160;ostatními, kteří se mnou sdíleli kupé, zjistil, že všichni cestují za zbytečnostmi. Zbytečný pohyb, mladíku, to je hlavní heslo dneška. Tuto neděli jsem zašel na Hrad a&#160;počítal jsem. Osmdesát dva autobusů, šestnáct set třicet tři automobilů, tramvaje jsem nezaznamenával. Dohromady však prošlo hlavní bránou třicet devět tisíc lidí, někteří přilétli až z&#160;Ameriky! K&#160;čemu, pane Kozino? Vždyť oni tu stejně nic neuvidí. Kdyby je vysadili třeba v&#160;Madridě anebo v&#160;Kutné Hoře, jim by to bylo jedno, oni by to ani nepoznali. A&#160;na to všechno, mladý muži, se plýtvá, co miliardy let země střádala. Naše zločinná doba promrhá všechno, takže naši vnuci budou už opět zmrzat v&#160;jeskyních: Anebo ráno, mladíku! Já už jsem v&#160;penzi, a&#160;dokud jsem nebyl, jezdil jsem výhradně na tomhle,“ a&#160;pohladil řídítka svého bezmotorového stroje, „podívejte se na ty davy, co se hrnou sem a&#160;tam, aby něco vyráběly. Pane Kozino, toho smradu, toho randálu v&#160;tom infernálním ranním přítmí, plném jedovatého plynu! A&#160;přitom to všechno, co se vyrábí, je k&#160;ničemu. Hned se to zase vyhazuje anebo si to zločinci natahají do bytu, kde jim to jenom zabírá místo. Vždyť oni si, to mi jistě potvrdíte, položí na zem koberec, na ten koberec si nakladou předložky, na předložky kožišinu a&#160;na tu zdegenerovaného pinčla. A&#160;do knihovny si nacpou knížky a&#160;brožurky, které nikdy neotevřou, a&#160;na knihovnu si postaví vázy a&#160;přitom už jim vůbec nedojde, že do vázy patří kytička. Potom si do všech koutů natahají televizory a&#160;tranzistory a&#160;telefony a&#160;magnetofony. Skříně si nacpou spoustou šatů, už nejen ženy, už i&#160;muži, pane Kozina, se fintí a&#160;jeden rok si koupí úzké kalhoty a&#160;druhý rok široké a&#160;třetí rok národy propadnou šílenství a&#160;všichni od osmi do osmdesáti se začnou oblíkat jako američtí pastevci. A&#160;když jednu skříň naplní k&#160;prasknutí, koupí si další skříň a&#160;ještě postaví police, aby měli kam srovnat všechno svoje nádobí, ty spreje, kbelíky, konvice a&#160;lahvičky s&#160;jedy, co si dávají do jídla a&#160;do pití. A&#160;máte lidi, že si tahají domů nafukovací bazény a&#160;krby na elektriku a&#160;maličké vodotrysky! A&#160;po stěnách si rozvěšujou šavle a&#160;cepy, přičemž, pane Kozina, ti zločinci v&#160;životě nedrželi ani hrábě, natož nějakou zbraň, oni vraždí plnicím perem! A&#160;taky medaile si věší z&#160;bitev, o&#160;kterých nevědí, kdo je s&#160;kým svedl! A&#160;když už jim všechno to harampádí začne vypadávat oknem, tak si pořizujou rodinný dům. Pro ty krámy, pane Kozino, ne pro rodinu; a&#160;potom ještě na venkově chalupu anebo starý mlýn. A&#160;každý týden, místo aby obrátili mysl k&#160;něčemu vyššímu, místo aby se věnovali přemítání, tak jedou na tu chalupu, aby všechno oprášili, aby se přesvědčili, že jim nikdo neukradl ani jeden z&#160;těch jejich zbytečných krámů. Oni se vymlouvají na vzduch, vodu a&#160;lesy, a&#160;přitom každou jízdou vyfouknou do vzduchu, co přece všichni dýcháme, ještě o&#160;něco víc jedu, takže nakonec zmoří nás všechny!“</p>
			<p class="MLP_text ParaOverride-1">„A&#160;vy máte ještě tatínka?“ zeptal jsem se, protože jsem mu chtěl dát příležitost, aby zklidnil mysl.</p>
			<p class="MLP_text ParaOverride-1">„Ano,“ řekl. „Už je zase chlapík. On se jen přejed u&#160;strýce na zabíjačce. Letos mu bude pětadevadesát. A&#160;co je živ, mladíku, on nikdy nesedl do automobilu a&#160;ve vlaku jel, jen když ho vezli do první války, a&#160;pak ještě na slet, protože tatínek byl velký sokol. Já taky cvičíval, ale když nám Sokol zakázali, dal jsem se na jógu. A&#160;kolik myslíte, že je let mně?“</p>
			<p class="MLP_text ParaOverride-1">„Šedesát!“ hádal jsem.</p>
			<p class="MLP_text ParaOverride-1">„Třiasedmdesát,“ řekl. „Od svých pětadvaceti roků jsem nepozřel ani kousek masa a&#160;od svých osmatřiceti už ani jedno vejce.“</p>
			<p class="MLP_text ParaOverride-1">„A&#160;vy než jste šel do penze, to jste učil?“ zajímal jsem se.</p>
			<p class="MLP_text ParaOverride-1">„Já to zkoušel v&#160;mnoha povoláních,“ odpověděl. „Já přednášel o&#160;vegetariánství repatriovaným rumunským Slovákům a&#160;byl jsem za vychovatele v&#160;nejpřednějších rodinách a&#160;taky jsem byl polárním cestovatelem. Ale vždycky, když jsem si vydělal něco peněz, všeho jsem nechal a&#160;byl jsem svobodným filosofem. Chodil jsem jako Sokrates po tržišti a&#160;hovořil k&#160;lidem. A&#160;víte, jak je staré tohle?“ ukázal na své kolo.</p>
			<p class="MLP_text ParaOverride-1">Ani jsem nehádal a&#160;on řekl: „Čtyřicet tři roky. Já na ně někdy ráno sednu a&#160;přemýšlím a&#160;medituju a&#160;přitom šlapu a&#160;šlapu a&#160;nevím vůbec hodiny ani místa, nejím přitom ani nepiju, až najednou padne soumrak a&#160;já koukám: Třebíč! Tak si vytáhnu límec a&#160;lehnu si někam v&#160;lese pod keř a&#160;doufám, že na nebi zahlédnu nějakou novou hvězdu!</p>
			<p class="MLP_text ParaOverride-1">Ale už se mi taky zamotá hlava. Jako onehdy, když jsem jel právě touto ulicí, přepadla mě najednou slabost, sotva jsem se držel řídítek. Naštěstí támhle naproti v&#160;ohradě se zrovna otevřela vrata,“ a&#160;ukázal na vjezd do sběrny, kde se dosud na dlažbě válely novostí zářící plechovky, „a&#160;já tam vjel a&#160;zarazil jsem se o&#160;hromadu papíru. Spad jsem a&#160;hned jsem přestal vědět o&#160;světě. Pak, když jsem se probral, ležel jsem na dřevěné lavici a&#160;byl jsem úplně nahý a&#160;vedle mě anděl taky úplně nahý a&#160;slyšel jsem hudbu jako z&#160;andělských kůrů. Většinou si však nemůžu naříkat, ještě vydržím celých patnáct minut v&#160;této pozici, která se nazývá sálamba širsásana.“ A&#160;předvedl mi stoj na hlavě při samém pokraji travnatého břehu. A&#160;já si všiml, že jak tam stál nohama vzhůru, jeho oči zíraly směrem k&#160;zavřeným vratům sběrny. Jako by jeho pohled měl magickou sílu, vrata se v&#160;tu chvíli počala rozevírat a&#160;zlatavý přeliv opět zazářil ve slunečních paprscích.</p>
			<p class="MLP_text ParaOverride-1">Tu se stařec zachvěl, zakomíhal nohama, pak bystře seskočil do polohy mezi lidmi obvyklé, sáhl do kapsy, podal mi složený list papíru a&#160;pravil: „To je dar pro vás, mladý příteli!“ A&#160;zatímco já bez­myšlenkovitě zastrkával papír do kapsy, on naskočil na kolo a&#160;vzápětí se mihl podél bílého pláště té ženské. Já ještě zahlédl, jak opírá kolo o&#160;zeď sběrny, pak se vrata opět zavřela. Přesně v&#160;tu chvíli, jako by ho ven vystrčil neviditelný inspicient, houpavým krokem, který by slušel spíše námořníkovi, anebo snad ještě žokejovi, ale rozhodně ne řidiči kropicího vozu, přicházel z&#160;druhé strany ulice ke svému lesknoucímu se stroji mužík v&#160;kožené bundě a&#160;v&#160;manšestrových kalhotách. S&#160;rukama hluboko zapadlýma v&#160;kapsách se zastavil před vozem a&#160;chvíli váhal. Den byl příliš svěží a&#160;ulice&#160;– až na mě&#160;– zela prázdnotou. Ale přemohl se, vysunul jednu ruku z&#160;kapsy a&#160;otevřel si dveře kabiny.</p>
			<p class="MLP_text ParaOverride-1">Zdálky se s&#160;řevem svého čtyřicetiletého dvoutaktu blížila aerovka červená jako polní mák. Když dosupěla do místa, které mohlo být jen stěží nazváno křižovatkou, spíše jen příležitostí k&#160;dotyku dvou zcela opuštěných uliček, kropicí vůz se pohnul dozadu. Plechy nárazem jen zapraštěly a&#160;vysoký skřípavý zvuk ihned umlkl, neboť aerovka&#160;– to vtělení trpitelského principu ženství&#160;– odskočila stranou jako odvržená milenka a&#160;za žalostného úpění brzd zastavila uprostřed ulice.</p>
			<p class="MLP_text ParaOverride-1">Z&#160;nizoučkých dvířek se vyhrabal dlouhán v&#160;montérkách. Naklonil se nad raněný zadek vozu a&#160;po krátkém váhání odlomil kus blatníku. Pozvedl jej vzhůru proti slunci a&#160;nenávistně zavyl.</p>
			<p class="MLP_text ParaOverride-1">Z&#160;kabiny kropicího vozu se vysunula hlava, mužík v&#160;manšestrových kalhotách se ještě nerozhodl. Potom opatrně sestoupil po schůdcích, došel k&#160;zádi svého zářivého vozu, teprve nyní vytáhl z&#160;kapsy i&#160;druhou ruku, zlehounka přejel povrch svého stroje, zhanobený teď rudou barvou, a&#160;zkusil pevnost kropicí lišty. Jeho nejchmurnější obavy se potvrdily, lišta byla z&#160;jedné strany utržena.</p>
			<p class="MLP_text ParaOverride-1">Dlouhán se k&#160;němu zvolna přibližoval, v&#160;ruce třímal zohavený cár, který byl právě vyrval z&#160;těla aerovky. „Ty dobrodruhu,“ pravil nelaskavě, „ty vesnickej přihazovači, proč si nezjednáš někoho, aby ti podepřel tvoje šílený voko?“</p>
			<p class="MLP_text ParaOverride-1">Řidič v&#160;manšestrákách nostalgicky hleděl na lištu, a&#160;když si představil, jak voda, která ještě včerejšího večera plavně stříkala do všech stran, teď potupně pochcává jeho vlastní vůz, zamumlal: „Na tvý kecy jsem zrovna zvědavej, magore!“</p>
			<p class="MLP_text ParaOverride-1">Po ulici se teď blížili dva starci. Ten, který kráčel vpředu, držel v&#160;dlani síťovou tašku s&#160;několika prázdnými láhvemi. „Říkám ti,“ vysvětloval druhému, aniž se na něj ohlédl, „na tohle si nestěžuj mně, jdi si přímo na družstvo!“ A&#160;se zájmem hleděl na počínání obou řidičů.</p>
			<p class="MLP_text ParaOverride-1">„Ale na družstvu jim to už odklepli,“ pravil druhý naříkavým hlasem.</p>
			<p class="MLP_text ParaOverride-1">Zatímco muž se síťovkou a&#160;s&#160;velkou úřednickou tlamou a&#160;huňatým obočím, které dodávalo jeho výrazu sveřeposti, vypadal mohutně jako vysloužilý zápasník, druhý muž, mírně sehnutý v&#160;ramenou a&#160;se šedivou vpadlou tváří a&#160;s&#160;odstávajícíma ušima na holé lebce, zvykl si zřejmě během života na roli naříkající oběti.</p>
			<p class="MLP_text ParaOverride-1">„Už tam byli třikrát cvičit,“ žaloval. „Mužský a&#160;ženský dohromady.“</p>
			<p class="MLP_text ParaOverride-1">„To je úplně v&#160;jejich kompetenci,“ pravil muž s&#160;tlamou. Chystal se zřejmě zasáhnout do řidičského sporu.</p>
			<p class="MLP_text ParaOverride-1">„A&#160;když skončí, oni tam provádějí nemravnosti.“</p>
			<p class="MLP_text ParaOverride-1">Muž s&#160;tlamou poněkud ožil. „Jaký?“</p>
			<p class="MLP_text ParaOverride-1">„Oni si nejdřív natahají žíněnky do všech čtyř koutů,“ žaloval druhý, „a potom si ženský svlíknou tepláky a&#160;trička a&#160;roztáhnou nohy. Pak zhasnou a&#160;v&#160;tý tmě šoustají a&#160;šoustají, že se ani spát nedá. A&#160;pak tam nemá být vlhko!“</p>
			<p class="MLP_text ParaOverride-1">„Jo, ale s&#160;tím musíš na družstvo, to jedině je kompetentní,“ řekl muž s&#160;tlamou a&#160;se síťovkou. „S&#160;tím my nemáme co dělat!“</p>
			<p class="MLP_text ParaOverride-1">„Proč si nepostavíš někoho, aby ti mával fanglí, ty vesničane?“ dotazoval se dlouhán v&#160;montérkách. „Anebo si pořiď trubače, ty slovenskej kapelníku! A&#160;já ji mám zrovna v&#160;čerstvým nátěru! Jenže ono ho to nezajímá,“ zaječel v&#160;náhlém úžasu. „Připraví člověka málem do hrobu, ale ona ho snad zajímá jen ta jeho kropicí konev!“</p>
			<p class="MLP_text ParaOverride-1">Přistoupil k&#160;vozu a&#160;pokoušel se ještě víc zneuctít ohnutou lištu.</p>
			<p class="MLP_text ParaOverride-1">Řidič v&#160;manšestrácích přihlížel s&#160;ustrnutím. „A&#160;co ty tady vlastně řveš!“ odhodlal se k&#160;útoku. „Já jel zprava, já byl na přednosti!“</p>
			<p class="MLP_text ParaOverride-1">Dlouhán pustil lištu a&#160;krátce se uchechtl. „Já se budu ještě nucen smát,“ pravil pro obecenstvo. „On, kterej leze prdelí napřed do křižovatky, se chce dovolávat práva!“</p>
			<p class="MLP_text ParaOverride-1">„Tak já ti něco povím,“ rozhodl se muž s&#160;tlamou. Vytáhl ze síťovky láhev a&#160;napřáhl ji ke krajnímu činžáku. „Abys věděl, já mám ve sklepě taky vodu. Tolikhle vody,“ učinil neurčitý pohyb, „ale neřvu. Jdu, otevřu okno a&#160;je to. Stejně to nemá smysl, voda je živel, ta se přemoct nedá!“</p>
			<p class="MLP_text ParaOverride-1">„Ale oni, jak tam šoustají, oni při tom řvou a&#160;ženský se chichotají a&#160;vykřikujou takový oplzliny, že se nedá spát až do rána. To byste přece mohli projednat,“ naléhal holohlavý. „Jsme přece všichni lidi a&#160;tahle věc, ta už je zdravotní. A&#160;já mám ty moje záda. Víš, že je mám potvrzený od komise.“</p>
			<p class="MLP_text ParaOverride-1">„A&#160;co tys tam vlastně dělal takhle po ránu?“ konečně napadl řidiče v&#160;manšestrácích správný směr rozhovoru. „Nevidíš, že tady je konec cesty?“</p>
			<p class="MLP_text ParaOverride-1">„Já ti snad skutečně udělím cenu za humor!“ vykřikl dlouhán v&#160;montérkách. „To se ptáš ty mě, kterýho tu zná každý dítě?“ Snažil se zohýbaný cár blatníku přidržet druhému muži co nejblíže před očima. „Vidíš ten lak?“ naléhal. „To je pravej holandskej. A&#160;to všecko mi zacvakáš!“</p>
			<p class="MLP_text ParaOverride-1">A&#160;já si s&#160;ustrnutím uvědomil, že to je on! To hledím do tváře mistra Holého!</p>
			<p class="MLP_text ParaOverride-1">„Co je mi do toho,“ rozkřičel se muž se síťovkou. „Záda, záda! To už by se mě mohli dovolávat i&#160;s&#160;kolenama. Ale já ti něco povím: já jim hned říkal, že to budeš jedinej ty, co mu to vlhko bude vadit. No řekni, proč to druhým nevadí?“</p>
			<p class="MLP_text ParaOverride-1">Už jsem tu vlastně neměl co dělat, tohle jistě nebyla vhodná chvíle k&#160;tomu, abych obtěžoval mistra Holého svou titěrnou starostí. Ale ještě jsem neodešel, jen jsem se, pobídnut náhlým nápadem, ohlédl k&#160;ohradě, za níž se skrývala sběrna. Nic jsem pochopitelně neviděl a&#160;slyšet se také nic nedalo, protože představitelé mužského principu příliš ječeli.</p>
			<p class="MLP_text ParaOverride-1">„Tak to neprojednáš?“ otázal se holohlavý.</p>
			<p class="MLP_text ParaOverride-1">„To si piš!“ odvětil muž se síťovkou. „Ať si šoustají, když je to baví. A&#160;že přitom řvou? Stejně je slyšíš jenom ty!“ Obrátil se a&#160;rozvážně přistoupil ke kropicímu vozu.</p>
			<p class="MLP_text ParaOverride-1">„Jenom kdyby to bylo tvoje okno,“ volal za ním plačtivě druhý muž, „to by ses jinak staral!“</p>
			<p class="MLP_text ParaOverride-1">U&#160;kropicího vozu stál už jenom řidič v&#160;manšestrákách. „Víš, kam šel?“ zeptal se pln rozhořčení. „Pro policajta! Zavolá na mě policajta. A&#160;to pak že jsme lidi,“ stěžoval si, „pes k&#160;psovi by se tak nezachoval.“</p>
			<p class="MLP_text ParaOverride-1">Otlemenec se síťovkou se tvářil důležitě. „Však oni to vyšetří,“ řekl, „kdo je v&#160;právu podle vyhlášky!“</p>
			<p class="MLP_text ParaOverride-1">„Co tu hledal, řekni mi, co tu hledal takhle po ránu,“ žaloval řidič. „Jenom že se chtěl plést a&#160;dostat člověka do průseru!“</p>
			<p class="MLP_text ParaOverride-1">Otlemenec se konečně rozhodl. Opustil zoufalého řidiče a&#160;rozvážným krokem došel k&#160;hromadě plechovek. Chvíli nad nimi postál, jako by němě obdivoval ženskou oblost jejich tvarů, pak se shýbl, nabral jich hrst a&#160;rychle spustil do své síťovky. Odcházel důstojně.</p>
			<p class="MLP_text ParaOverride-1">Sledoval jsem ho pohledem až k&#160;mostku, ohlédl jsem se však ještě včas k&#160;ohradě sběrny, takže jsem mohl zaznamenat nečekaný a&#160;třepotavý let bílého pláště, který se tam za ohradou vznesl k&#160;modravým nebesům. Když se pak opět snášel dolů k&#160;zemi, zachytil se rukávem o&#160;vyčnívající falus kovové roury a&#160;tak tam napíchnutý uvízl, a&#160;hned nato se vedle něho přilípl i&#160;inkoustově fialový svetr, zatímco rezavé pumpky jenom vzlétly a&#160;opět se snesly za dřevěnou oponu.</p>
			<p class="MLP_text_-0-12- ParaOverride-1">Opustil jsem své stanoviště a&#160;šoural se k&#160;ohradě, až jsem byl tak blízko, že jsem dobře rozeznal hlasité úpění a&#160;stony, o&#160;jejichž původu nemohlo být pochyb, a&#160;já si vzpomněl na dar, který jsem obdržel. Vytáhl jsem papír z&#160;kapsy a&#160;rozevřel jej. Uprostřed širokého listu zlatým písmem vytištěné zářilo poselství:</p>
			<p class="MLP_text_uprostred_-I- ParaOverride-1">VĚŘ VLASTNÍMU NITRU!<br/>soukromý dr. filosofie Augustin Hovorka</p>
			<p class="MLP_text_-12-12- ParaOverride-1">Složil jsem arch, zastrčil jej opět do kapsy, a&#160;aniž jsem vyčkal znovuobjevení známých tváří, pustil jsem se cestou, které vévodil ten už od dětství svádějící nápis</p>
			<p class="MLP_text_uprostred ParaOverride-1">NEPOVOLANÝM VSTUP ZAKÁZÁN!</p>
		</div>
</body>
</html>