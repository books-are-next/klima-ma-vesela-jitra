---
title: "V\_neděli ráno (bláznovská povídka)"
contentType: prose
---

<section>

Vzbudilo mě vyzvánění kostelního zvonu, hned poté jsem zaznamenal ťukavé zvuky dešťových kapek. Tenhle rok oplýval dešťovými srážkami a policejními prohlídkami.

Své služby nabízely v obci dva kostely. Ten, co vyzváněl v tuhle časnou hodinu, aby sezval věřící, byl katolický a jeho výzvy se mě tedy netýkaly. Pokud jsem měl právo nazývat se křesťanem, patřil jsem k těm druhým. Také tenhle pokojík tady mi sehnal můj přítel evangelický farář.

Farář se jmenoval Petr a byl nejméně o patnáct let mladší a o hlavu větší než já. Nosil brýle, boty číslo čtyřicet šest, tlustý svetr, který mu upletla jeho žena, a tykal mi. Na faráře mi připadal trochu příliš sebevědomý, kdekdo byl u něho blbec a chudý duchem (kromě dvou bláznivých mládenců, kteří pilně navštěvovali sborové podniky a k nimž se choval vpravdě s pastýřskou trpělivostí), ale jinak to byl člověk opravdový a ke svým věřícím laskavý.

Vstal jsem z postele a opatrně kráčel k nízkému okénku. Domek patřil staré vdově po sklářském dělníkovi. Na všech poličkách a stolcích se tísnily vázičky a figurky z foukaného skla. Kdykoliv jsem je míjel, bál jsem se, abych některou z nich nerozbil.

Vykoukl jsem ven. Tohle bylo poslední trvale obydlené stavení. Cestou k potoku stály ještě tři domky, jeden z nich už byl úplně zřícený, druhé dva pochopitelně obsadili Pražáci. Opravili je podle svého vkusu, zvláště nejvzdálenější domek, jehož stěny byly pobity loukoťovými kolesy, cepy a hráběmi, vyhlížel zvenčí, jako by měl být poutačem pro národopisné sbírky. Co se však skrývalo uvnitř, jsem nevěděl, protože jeho majitel, povoláním fotbalový trenér, právě pojížděl se svým klubem někde po Evropě. Domku jsem v téhle chvíli pozornost nevěnoval. Hleděl jsem ke korytu potoka, v němž se valil široký proud vody. Obvykle se v takové souvislosti dodává: kalné. Nepochybně kalná byla, jenže na tu vzdálenost a v příšeří, které panovalo, jsem její barvu nerozeznal. Kus louky mezi trenérovým domkem a potokem už byl zatopený, vyčuhoval jenom nevysoký násep silničky, která pak po úzkém dřevěném mostě vedla na druhou stranu potoka a tam mizela za výběžkem lesa.

Pršelo beznadějně. Oblékl jsem se a šel se do kuchyňky nasnídat. Paní domu odjela na neděli za dcerou, byl jsem tu docela sám. Mohl jsem nerušeně psát až do večera. Jenže čím více klidu, tím hůře se člověku píše.

V tomhle roce jsem ovšem moc klidu neužil. Mí přátelé sepsali chartu na obranu lidských práv. Já sice nepodepsal, připadalo mi, že už jsem složil dost vlastních textů a z nich každý může poznat, co si myslím o světě i o lidských právech. Ale ze své odpovědnosti jsem se stejně nevyvlékl. V našich podařených sdělovacích prostředcích samozřejmě začali všem těm, co dokument podepsali, spílat a ostouzet je, ihned se začali scházet pracující na schůzích, aby protestovali. Zda proti lidským právům vůbec anebo jen proti těm, kdo se jich dovolávají, to asi nebylo zřejmo ani jim. Nejspíš si říkali to, co si už musí opakovat málem po celý život: lepší nevědět a nemyslet!

Během několika dní pár z mých přátel zavřeli a jiné vyhodili z práce. Člověku pak náležitě zhořkne, že zrovna on sám byl ušetřen. Naštěstí mě v nejhlavnějších novinách brzy také napadli. Napsali, že jsem zmíněnou chartu nejen podepsal, ale protože znám všechny významné osobnosti, hodím se jako výborná spojka pro cizí novináře. Když mě novinář nezastihne doma, má se obrátit na mou přítelkyni, americkou herečku, která právě pobývá v Praze. Moc logicky ta rada sice nezněla, ledaže bych tu americkou herečku stačil předtím seznámit se všemi význačnými osobnostmi, ale byl to dobrý důvod, aby v novinách otiskli moji adresu. Otiskli ji přesně a podle pravdy. Jméno té herečky a adresu jejího hotelu otiskli také. Jestli podle pravdy a přesně, nevím; až do téhle chvíle jsem o ní nikdy neslyšel. Brzy potom mi začaly docházet dopisy. Dva byly výhrůžné, ostatní nadšeně souhlasné a až na několik výjimek všechny anonymní.

Muž, který se podepsal jako Trpitel, mi psal: „Podle volebních výsledků nevolilo kandidáty Národní fronty asi dvě setiny procenta voličů, spočetl jsem si to a vyšlo mi, že je to asi 33.000 lidí. Ti byli stateční a vás několik je ještě statečnějších. Ať si říkají, že máte drahé a přepychové byty, milenky a podobně. Tím více byste podle vlčí morálky mohli mlčet. Neudělali jste to a my postižení Berufsverbotem Vám za to srdečně děkujeme. Nedejte si nikým radit, co máte dělat, tedy ani mnou ne. I kdyby Vás všichni kolem ostouzeli anebo nazývali blázny, vše, co jste napsali a uveřejnili, je pravda. Bohužel, tento národ si ji většinou ze strachu říká jen v ložnicích a u piva. A to musí mít jistotu, že posluchač je více ožralý než mluvčí a manželka se nedá zítra rozvést.“

Jeden strojvedoucí končil svůj dopis prosbou: „Ještě Vám chci napsat, abyste nezanevřeli na lid této země, protože Vám nemůžeme nějak veřejně pomoci. Jak a kdo by se odvážil? Každý se bojí. Vy jste lidé, kteří znají lépe svá práva, a v neposlední řadě také lidé známí, se kterými není tak snadné ‚zatočit‘ jako s prostým člověkem…“ Zato rozhněvaný muž, který se vydával za Frantu Volka z Vyškova, mi sděloval, že četl o „mé zločinecké činnosti“ a že jsem „podepsal ten klozetpapír. Nevím, kdo ty ksichty šestiprdelní u nás grupuje,“ stěžoval si mi, „a kde všichni ti zločinci, co patřejí za mříže anebo do svěrací kazajky, berou právo si o naší krásnou zemi otírat uslintané huby. Kde jsi byl, vážený nočníku, když my se rvali s fašisty a nasazovali život za dobytí naší svobody?? Příští měsíc pojedu do Prahy a vyhledám tě a promluvíme si,“ přešel náhle do plurálu majestatiku, „s tebou rukama, abys poznal, jak jsi tu vážen a celá ta tvá ksindelgeselschaft, to na různý takový hnůj platí.“

Franta Volek se samozřejmě nedostavil, zato čím dál častěji začali za mnou přicházet ti, co „patřili za mříže anebo do svěrací kazajky“. Nikdy mě nenavštěvovalo tolik lidí jako v těch dnech. Pili jsme čaj a probírali nejposlednější události: tedy nejposlednější výslechy, domovní prohlídky, vyhazovy z práce a pomlouvačné články, na které se nedalo, či přesněji: nesmělo odpovědět. Také nejnovější dokumenty a zprávy. Ty zprávy přinášely ze světa povzbudivé výroky různých osobností od hlav států až po kolegy spisovatele, a to trochu pomáhalo všem zapomínat na vlastní strázeň.

Nejčastěji za mnou přicházel pan profesor – teď nevím, jestli mám napsat jeho jméno, když jsem mu vždycky říkal jenom: pane profesore!

Až do téhle doby jsem ho znal jenom z literatury – jeho články jsem před mnoha lety čítal ve filosofickém časopise. Pak mu jako všem, kteří něco znali a hlavně si něco mysleli, zakázali i publikovat, i přednášet na fakultě a z Filosofického ústavu ho vyhnali. Dva roky dělal v tiskárně korektora, pak ho propustili i odtamtud. Sehnal si místo topiče, ale po několika dnech v kotelně praskla nějaká trubka, celé podzemí zatopila voda. Přišla kriminálka, pouštěla na něho hrůzu. To ho tak rozrušilo, že se konečně z toho všeho nervově zhroutil. Bylo mu tehdy šestapadesát. Za války ho drželi tři roky v koncentračním táboře (po válce sice ještě déle, ale to se nezapočítávalo), měl tudíž nárok na předčasný důchod. Z blázince ho poslali za dva týdny domů, a protože měl ještě astma a cukrovku, uznali ho na těch několik měsíců před důchodem za naprostého invalidu. Seděl si doma, překládal Heideggera a psal polemiky se slátaninami, které zaplňovaly současné odborné časopisy. Polemiky mu samozřejmě nikdo neotiskl, opisoval si je tedy na stroji a posílal autorům a kvalifikovaným odborníkům, jichž ostatně u nás není tak mnoho, aby se nedali tímto primitivním způsobem obsloužit.

Teď však zanechal skládání vlastních textů a opisoval dokumenty, překlady článků a zprávy o tom, komu zase úřady nějak ublížily.

Přicházel dopoledne, tedy v době, kdy jsem za časů méně pohnutých psával. Rozeznal jsem jeho pomalé, trochu těžkopádné kroky, už když kráčel po schodech. Zvonil jednou dlouze, dvakrát krátce, abych věděl, že to je on, a nikoliv někdo méně vítaný.

„Já vás nebudu zdržovat,“ pravil už ve dveřích, „já vím, že máte spoustu práce!“ A jeho vychrtlá postava vyhlížela až kupodivu zakulaceně.

Když jsem ho ujistil, že naopak na práci vůbec nic nemám, sundal si kabát a hned začal z kapes saka vytahovat pečlivě složené papírky. „To je otevřený dopis novinářům a tady dopis všem revolučním socialistům, znáte to, pane spisovateli?“ A byl celý udýchaný z našeho kopce a ještě jednoho patra, co musel zmoci, aby se ke mně dostal.

Neznal jsem nic z toho, co přinesl, a on se radoval, že s tím na stroji naťukaným zpravodajstvím přišel první. Svlékl si sako a ihned mu významně ubylo na objemu.

„Kolikpak toho máte u sebe?“ zajímal jsem se.

„Ale naklepal jsem to pětadvacetkrát a u vás jsem se zastavil jako u prvního. Jestlipak jste slyšel něco potěšitelného, pane spisovateli?“

Pokusil jsem se dát dohromady všechny potěšitelné zprávy, kterých bylo obvykle méně než nepotěšitelných, a navíc se ještě vyznačovaly tím, že se k našim životům vztahovaly jen velmi volně.

„A nezabere vám spoustu času to přepisování?“ vrátil jsem se k jeho papírkům.

„No, nějaká hodinka na to padne.“

„Jestli to není škoda,“ řekl jsem. „Člověk s vašimi schopnostmi a vzděláním.“

„Kdepak, mě to těší,“ skočil mi do řeči, „já bych nemoh dělat nic jiného, stejně bych se nesoustředil. Přečtu si ty jejich bláboly, a už nedokážu na nic jiného myslet. A kdybych nemoh aspoň takhle odpovědět, to bych si připadal jako otrok. A lidi čekají na pravdu!“

„Aspoň byste to neměl nosit takhle všechno najednou po kapsách,“ řekl jsem. „Co kdyby vás s tím chytili?“

„Vždyť v tom snad není nic velezrádného,“ namítl.

Příště jsem ho zahlédl oknem, jeho drobná postava se cupitavě blížila naší opuštěnou, strmou uličkou. V ruce třímal nádherný černý kufřík, který i na tu dálku svítil naleštěnou novotou.

„Tak jsem dal na vaše slova,“ volal už ve dveřích, „koupil jsem si na papíry tuhle věcičku.“

„V tom máte všechny?“

„Všechny,“ odpověděl hrdě.

„Pětadvacetkrát?“

Přikývl a podal mi kufřík. „Zkuste se dostat dovnitř!“ Vedle zámku byl pohyblivý číselník.

„To je na heslo?“ zeptal jsem se.

„Na heslo!“ prohlásil pyšně. „Kdyby mě s tím chytli, řeknu, že jsem heslo zapomněl!“

„No,“ řekl jsem pochybovačně. Nezdálo se mi pravděpodobné, že by jim neznalost hesla zabránila, aby pronikli dovnitř.

Vzal si ode mě kufřík nazpátek. „Myslíte, že by mně nevěřili?“ zeptal se. „Ve svém věku už mám právo zapomínat. A navíc, já na to dostal papíry!“ Chvíli otáčel čísílky, pak zjevně zneklidněl, sundal si sako a usilovně přemýšlel. „A věříte, pane spisovateli, že já ho opravdu zapomněl? Ještě k tomu mám uvnitř brýle a bez nich se mi číslice míhají.“ A podal mi kufřík, abych své štěstí zkusil zase já.

Pak mi vykládal, kdo z jeho známých nesmí publikovat, ale jak si každý našel svého dobrodince mezi těmi, kteří naopak publikovat musí, aby bylo čím naplnit časopisy. Dobrodinci jim za podíl na honoráři článek podepíšou a ještě tím činí zadost své akademické povinnosti.

„Je to velká legrace,“ radoval se pan profesor, „třeba šéfredaktor toho našeho filosofického plátku odrovná někoho tak, že by ho vlastně prokurátor měl začít stíhat, ale zároveň ve stejném čísle mu tiskne zásadní článek, což on netuší, protože článek je podepsaný nějakým zasloužilým dobrodincem. Já vám řeknu, pane spisovateli, až se v tom jednou začnou historici přehrabovat, to budou mít pěknou práci, aby ten zmatek spořádali.“

„Myslíte, že se vůbec někdy někdo bude v tomhle přehrabovat?“

„A to možná máte pravdu, že lidi budou mít docela jiné starosti,“ souhlasil. „S nedostatkem energie, vody a samozřejmě i jídla. Já o tom nedávno zkusil napsat, že všichni žijeme v zajetí falešných představ a starostí, že jestli se nezačneme zabývat skutečným stavem světa, dějiny nám to neodpustí! Já to sepsal velice mírně a ještě v tom jejich jazyku, co všechno zamlží a nedá se jím vlastně nic sdělit, ale když jsem to přinesl svému dobrodinci, ten se vám vyděsil! A hned prohlásil, že s tímhle kdyby se někde ukázal, mohl by si sám začít shánět svého dobrodince. To máte nejhorší,“ stěžoval si, „když už si najdete člověka, co je ochoten vydávat plody vašeho ducha za svoje, musíte se ještě vy snažit, aby váš duch vyhlížel jako jeho. Ale jak se vám to má podařit, když oni se svého ducha už dávno zřekli?“

A já právě dospěl k číslu tři sta třicet pět a vtom zámek klapl a otevřel se.

„Samozřejmě,“ zvolal pan profesor, „jak já to mohl zapomenout, vždyť to je datum, kdy Aristoteles otevřel v Lykeiu svoje slavné peripatos!“ A obdaroval mě čtyřiceti stránkami vlastnoručně opsaného textu.

Tak jsem tedy trávil čas. Besedováním a četbou, popřípadě skládáním aktuálních textů. Po několika měsících mě ten způsob života počal zlobit. Nemám trpělivost ke každodenní politice. Chtěl jsem psát esej o Havlíčkovi a můj nakladatel za dvojí hranicí mi vzkazoval, abych něco brzy sepsal.

Když se mezi návštěvníky objevil i můj o patnáct let mladší venkovský přítel se ctihodným zaměstnáním, postěžoval jsem si mu, že nemám klid k práci, a on mě ihned pozval k sobě na vesnici.

Vesnice ležela skoro u rakouských hranic. Všichni tu poslouchali vídeňskou televizi, pokud vůbec něco poslouchali. Podle názoru mladičkého pana faráře si zapnuli bedýnku a ihned usnuli, zvláště pokud se vysílaly zprávy. Díky tomu vědomost o nějaké chartě sem dosud nepronikla.

„U nás si krásně odpočineš,“ slíbil mi a shlížel ke mně ze své dvoumetrové výše. „Nikdo tě nebude rušit, ledaže na tebe budou pokřikovat naše padlé holky anebo že tě přijdou navštívit Lukášek s Karlem. Oni jsou trochu to…,“ a posunkem mezinárodně srozumitelným mi naznačil, že mluví o někom, kdo to nemá v hlavě docela v pořádku. „Ale třeba tě budou zrovna zajímat,“ dodal, „někdy mi připadá, že těmhle lidem se dostalo daru zvláštního zření.“

Klidu tu bylo opravdu až nadbytečně. Hodně jsem poslouchal cizí rozhlas, trochu si četl v Havlíčkovi, který už před sto třiceti lety psal o potřebě týchž práv, kterých se teď marně dožadovali mí přátelé.

Jednou týdně jsem navštívil biblickou hodinu a zůstal i na sdružení mládeže. Tam se po náboženské úvaze, která mě spíše nudila, hrály hry, a to mě naopak baví. Lukášek navzdory svému slabomyslnému zjevu sestavil kviz, který měl téměř surrealistickou podobu. Jedna z otázek zněla: Lze člověka zaživa zazdít do čtvrtého rozměru?

Také jsem občas bloumal po vesnici. Měla sice jen devadesát čísel, ale její poslední domek směrem proti proudu potoka už sousedil s prvním domkem vedlejší obce. A v té stála opravdová sklárna, kde se vyrábělo foukané sklo a také různé druhy skleniček a sklenic. Sklárna byla ovšem tak stařičká a výdělky v ní tak nestoudně nízké, že dokonce ani v tomhle spíše chudém kraji do ní nemohli sehnat dostatek dělníků, a tak sem vozili „padlé dívky“, co je po celé republice pochytali a odsoudili k ochranné výchově. Měly tu ošuntělý internát, dělaly za směšnou mzdu těžkou práci, pokřikovaly na každou bytost mužského pohlaví a trvale se pokoušely uprchnout.

Jednu z těch dívek jsem dokonce poznal blíž, neboť ve svém volném čase docházela na faru, kde se od mého přítele dala poučovat o neskonalé milosti boží a v oplátku paní farářce pomáhala v kuchyni umývat nádobí anebo na zahradě obírat housenky ze salátu.

Měla v sobě zcela zjevně aspoň díl cikánské krve a přiléhavé biblické jméno Magdaléna. Nevím, jak dalece byla přístupna a otevřena milosti boží, ale kdykoliv se ocitla se mnou o samotě, přitočila se ke mně a šeptem mě lákala: „Pane doktor, pote si zašoustat!“

Dosnídal jsem, bylo tři čtvrti na devět, venku šedivě a nenapravitelně lilo. Oblékl jsem si holínky, gumák s kapucou a šel do kostela.

Přišel jsem chvíli po začátku. Paní farářka hrála na harmonium, můj mladičký přítel ve svém černém šatu seděl za stolem a zpíval. Do kostela chodili, jak jsem si všiml, jen velmi staří (ty jsem příliš nerozeznával), anebo naopak ti nejmladší. Střední generaci jsem tu zastupoval jedině já. Tentokráte však déšť propláchl i řady těch nejvěrnějších. Kromě několika babek jsem tu teď zahlédl už jen známé tváře obou jurodivých mladíků. Lukášek jako vždy seděl v první lavici připraven zapisovat si každé slovo, které můj mladý přítel pronese, a Karlík, který trpěl bludy (krásný, temnooký, vychrtlou tvář mu pokrýval kristovský vous), seděl osaměle v nejzadnější lavici. Když jsem vstoupil, oba na mě upřeli pohled. Lukáš jásavě přátelský, Karel se poněkud přikrčil, jako by spatřil vcházet běsa. Posadil jsem se do lavice hned u vchodu a pokusil jsem se ve zpěvníku nalézt píseň, ačkoliv nikdy nezpívám a na text náboženských písní se nedokážu soustředit.

Když jsme povstávali k modlitbě, vrzly ještě jednou dveře a dovnitř vklouzla padlá Magdaléna, rozhlédla se kolem sebe, okamžik jakoby zbožně postála u vchodu a pak pohazujíc zadečkem zamířila ke mně. Na sobě měla blůzičku z bělostného silonu; jak zmokl, skoro zprůsvitněl a tím zpřístupňoval pohledu ty části jejího těla, které vyhlížely jako dvě mláďátka gazelí, abych použil příměru vhodného do těchto míst. Nad těmi mláďátky se pestře leskla šňůra nejlacinějších korálků.

Lehce do mě trkla bokem, pootevřela ústa, olízla si rty a několikrát jimi pohnula, jako by se modlila. Já však dobře věděl, jaká slova bych zaslechl, kdyby její hlas nabyl na slyšitelnosti.

Tak jsme se modlili a vyprošovali si boží milost. Snažil jsem se nehledět na skoro obnažené prsy své sousedky. Byl bych rád o ní něco věděl. Přesněji: jakým způsobem zhřešila a proč chodí sem, když z ostatních padlých dívek většina jistě ani neví, že takovéhle místo existuje.

Všimla si, že o ní přemítám, a nahlédla mi přes rameno do otevřené bible. Přistrčil jsem knihu tak, aby mohla číst, a ona se za odměnu o mě opřela jedním z mláďátek.

Můj přítel kázal na text o Lazarovi a o boháči, který nevstoupí do království nebeského. Kázal dobře. Pokoušel se shromážděným babkám, dvěma jurodivým mládencům, padlé Magdaléně, své ženě a mně vysvětlit, že bohatství není ani tak stav jako vztah člověka k věcem a k lidem. Člověk může vlastnit velice málo, ale tím, že věci miluje víc než lidi a slouží jim víc než samému Pánu, uzavírá si cestu do království božího. A mluvil pak obsáhle o dnešním světě, kde stále větší počet lidí už žije jenom pro věci, už jim nezáleží na trpících, na těch, jimž se křivdí a ubližuje (při těch slovech pohlédl k naší lavici, ale já nevěděl, zda mluví o mně anebo o mé sousedce, dost možná, že myslel nás oba), už se zabývají jen tím, že potřebují novou ledničku a pračku a ještě větší televizi a garáž na auto. Pořád si nacházejí nové věci, k nimž směřují, až jednoho dne uprostřed jejich shánění je zastihne smrt. A kdyby se jich v té chvíli soudce zeptal: proč jste žili, k čemu jste žili, co by mohli odpovědět? „A copak my nevěříme, nevíme snad, že náš Pán, až přijde soudit živé i mrtvé, se nás právě takto zeptá? Nikdo z nás se nevyhne jeho soudu, nikdo odpovědi. Ale co mu odpovíme?“

A když byl vyzval nás všechny, abychom mysleli na to, co odpovíme, můj mladý přítel skončil své kázání a my ještě zpívali píseň.

Po celou dobu, co farář kázal, činil si slabomyslný Lukášek četné poznámky (jeho slabomyslnost se projevovala, jak jsem pochopil, spíše výstředním chováním než tupostí), babičky klímaly anebo zahleděny do svého nitra občas přikyvovaly, šílený Karel naslouchal jakýmsi jenom jemu slyšitelným zvukům, padlá Magdaléna zírala chtivýma očima na řečníka a já – já, kdybych se pokusil upřesnit svoje pocity, řekl bych, že jsem vnímal přítomnost řádu a byl rád, že i já jsem do něho včleněn, že i já jsem oslovován jako jeden ze zástupu, jako člověk.

Poslední dobou jsem byl jakoby vyvržen ze všech souvislostí i z každého společenství, když nepočítám společenství stejně vy­vržených. Pochopitelně se mi také pokoušeli vzít možnost kohokoliv oslovit. Zbavili mě mého obecenstva – a obecenstvo se mě pochopitelně nezastalo.

Asi přede dvěma dny jsme na faře hovořili o tom, jak málo věřících se zastane svých kněží, když se státní moc rozhodne znemožnit jim další činnost. Skončili jsme u Havlíčka, který když se vrátil z brixenského vyhnanství, zůstal zcela osamělý, jakoby zapomenutý. Když před sto jedenadvaceti lety zemřel, sotva několik přátel se mu odvážilo jít na pohřeb.

Tenhle národ, mínil můj přítel, nebyl kdysi hoden Havlíčka a dneska není hoden těch, co se berou za jeho práva.

Jenže já bych nerad tak přísně soudil svůj národ. Za poslední léta jsem se zúčastnil několika pohřbů, kdy pochovávali ty, co by se dali označit jako lidé, kteří se brali za právo. Na každém se sešla spousta lidí, vždycky nás přitom kdosi policejně úřední filmoval a na tom posledním dokonce vybraní služebníci túrovali hned za hřbitovní zdí motorky, aby nebylo slyšet hlas kněze anebo případného řečníka. Někdo prý položil při tom pekelném ryku na rakev zemřelého trnovou korunu. Jako Havlíčkovi. Nevím, zda je to pravda, lidí bylo na hřbitově tak mnoho, že až k rakvi jsem se nedostal.

Ostatně jsem četl v jedné biografii, že i ten trnový věnec, co paní Němcová donesla Havlíčkovi na rakev, vznikl až v lidovém podání. Lidé potřebují trnové koruny i mučedníky. Jedni, aby je mohli vzývat, druzí, aby se kajícně doznávali, že jich nejsou hodni.

Když jsme vyšli z kostela, zjistil jsem, že déšť ustal, po nebi však dosud táhly nízké a šedivé cáry mračen. Můj mladý přítel stál u vchodu, skláněl se ke svým babkám, a jak bývá zvykem, s každou prohodil několik vět a rozloučil se stiskem dlaně. Čekal jsem na něho, abych mu pochválil kázání. Padlá Magdaléna čekala se mnou, neboť neměla, kam by šla, a oba mládenci čekali také, neboť byli zvyklí, že jim farář věnuje pozornost. Koneckonců, království boží jim bylo přislíbeno jmenovitě – myslím si, že právem.

Sotva se můj mladý přítel rozloučil s poslední stařenkou, oslovil ho neprodleně mladík s kristovským vousem: „Pane faráři, to bylo hrozný, oni tak syčeli! Já vás chtěl poslouchat, ale oni si nedali říct. Syčeli a plazili se kolem mě.“

„Kdo se plazil, Karlíku?“ zeptal se můj přítel a pokynul mně i padlé Magdaléně.

Já už věděl, že Karel není zdejší, přijíždí sem jenom na léto ke svému strýci. Bylo mu dvacet let a v obdobích, kdy se mu dařilo trochu lépe, pracoval jako sazeč. (Kdybych já musel sázet to, co se dneska píše, taky nevím, jak bych skončil.)

„Já chtěl, aby mě uštkli,“ pokračoval Karlík, „najednou jsem to začal chtít, protože někdo to musí podstoupit.“

„Mně se zdá, Karlíku,“ pravil můj přítel, „žes měl nějaký nehezký sen.“

„To ne, pane faráři,“ stál na svém mladík s kristovskou tváří, „já ho viděl!“

„Karle,“ vmísil se Lukášek a usmíval se na nás všechny svým nikdy nemizícím úsměvem, „a myslíš, že nechcípne?“

„Já myslím, že ne!“ odpověděl první z mládenců. „Je to netvor, svítějí mu oči, strašlivý oči. Ten nás chce všechny uštknout, pokud nedostane oběť!“

„Mně napadá, Karlíku,“ řekl můj přítel farář a kráčeli jsme po mokré asfaltové silničce směrem k faře, „že ty máš zase ty svoje sebevražedné myšlenky.“

„To víte, no to víte,“ přisvědčil mladík, „že já chci umírat. Někdo už to zase musí podstoupit a musí to být hrozně pomalý a strašný umírání, aby se lidstvo zase vykoupilo, na to ani nestačí ten had, já se chci dát ukřižovat! To musí být strašná fyzická bolest. A to plivání, lidi po něm plivali, ježišmarjá, ten Kristus, pane farář, já vám povím, to byl někdo, no, to byl někdo, oni na něj plivali a on se za ně ještě modlil!“

Jeho tvář tak zbolestněla, jako by už někdo vbíjel hřeby do jeho dlaní. A já si všiml, že Karel při své chůzi sleduje pukliny v asfaltovém pokryvu a tak se od nás chvílemi vzdaloval a zase k nám blížil, až jsme mu museli uhýbat.

„Ale právě Kristus byl ukřižován i proto, aby na tebe nikdo nikdy neplival,“ pravil můj přítel farář, poněkud tím zjednodušuje smysl Kristovy oběti, „aby z tebe sňal všechny hrůzy, protože on tě vykoupil.“

„No jo, ukřižování, to byla obrovská věc,“ připustil Karel, „a vždycky bude.“

„Víte, pane faráři,“ vmísil se Lukášek, jeho tvář se přitom usmívala, jako by vyprávěl anekdotu, „že já se chtěl taky zabít? Chtěl jsem se otrávit, protože na světě není žádná pořádná myšlenka, kterou už někdo neřek. Ale teď už nechci umřít, protože musím udělat maturu!“

„Správně, Lukáši,“ pochválil ho můj přítel, „každý máme nějakou naději!“

Lukášek nefantazíroval, pokud se týká maturity. Skutečně ho vzali na gymnázium, protože zaprvé jeho rodiče byli skláři a zadruhé v jeho nemocné mozkové kůře sídlil matematický génius. Lukášek svedl hravě z hlavy řešit kvadratické rovnice a nechápal, že někdo z jeho okolí si nedovede představit čtyřrozměrný prostor, když on si jej dovede představit docela snadno.

Karel se dal odvést od nás puklinou ve vozovce, na okamžik zavládlo ticho.

Lukášek se usmíval, také padlá dívka Magdaléna se usmívala.

Ale zatímco Lukášek se usmíval sám pro sebe anebo nad celým světem, Magdaléna se usmívala na mě a dávala mi znamení očima, že bychom se mohli spolu někam ztratit. Aspoň tak jsem jí rozuměl.

Karel se k nám opět vrátil. „Prosím tě, k čemu je ti matura,“ namítl zcela logicky, „vzdělání si do hrobu nevezmeš!“

„Nebuď zlý, Karle!“ napomenul ho můj přítel.

„Pane faráři,“ pravil Lukášek, který, jak jsem slyšel, měl ze všech ostatních předmětů z milosti čtyřky, „myslím, že bychom měli jednou udělat sdružení, kde byste nám osvětlil nějaké teologické pojmy. Já například nevím, co to je láska. A co pokání.“

„Já mám doma bahno!“ ozval se Karel.

„Jaké máš doma bahno, Karlíku?“ zeptal se můj přítel farář a já obdivoval jeho trpělivost.

„Reumatický,“ vysvětlil Karel. „Já v něm spím, a to je pokání!“

„Je to pravda, pane faráři?“ zaradoval se Lukášek nad snadností té definice.

„Není to tak prosté, chlapci,“ řekl můj přítel farář a správně už svým oslovením pominul mě i Magdalénu, „někdy si o tom opravdu budeme muset pohovořit.“

Jak jsme se blížili křižovatce, kde se naše cesty rozdělovaly, vynořovala se před námi zatopená krajina. Voda stoupla za ten čas, co jsme byli v kostele, až neuvěřitelně.

Kupodivu mi to nepřipadalo hrozivé, jen úchvatné. Nikdy v životě jsem povodeň nespatřil. Jako kluk jsem sice o ní napsal povídku, ale tu jsem si jako všechno v té době vymyslel.

Zastavili jsme se. Jen Karlík odhopkal až k příkopu plnému vody a odtud zíral do zatopené doliny. „Já myslím, že přijde!“ zvolal v náhlém prorockém vytržení. „Já myslím, že už přichází!“ Napřáhl ruku směrem k utopeným loukám a učinil to tak sugestivně, že jsme všichni pohlédli naznačeným směrem.

„Koho zase vidíš, Karlíku?“ zeptal se můj přítel farář.

„Přece jeho!“ vysvětlil mládenec. „Už kráčí po vodách a nic ho nezadrží. Protože on je láska! Má bílé šaty, na hlavě trnový věnec! Přece tam, tam!“ křičel netrpělivě.

A my všichni jsme vážně hleděli nad širou pláň nevzrušených vod. Nevím, co viděli ostatní, já si všiml jen bělostného racka, jak plachtil nad vodami, a sklíčil mě náhlý stesk, že nevidím víc, že mi byl odepřen dar patřit na neviditelné, hledět do nitra věcí či budoucích dějů, že já asi nikdy nezahlédnu nikoho, kdo by mi přinášel úlevu anebo poselství lásky.

Pak jsme se rozešli. Já kráčel směrem k domku, kde nebylo nic mého a kde mě nikdo nečekal. Můj přítel zatím odcházel k faře, šťastně obklopen svým blahoslaveným houfem.

Doma jsem se rychle převlékl a pak se opatrně propletl mezi skleněnými figurkami a sedl si za stůl.

Ale nechtělo se mi ani psát, ani číst. Byl jsem pln cizích hlasů a jakéhosi rozechvělého očekávání. Snad to působila neobvyklost povodně anebo do mě vstoupilo něco z toho bláznovského a prorockého vytržení kristovsky vyhlížejícího mládenečka, já opravdu čekal, že se cosi význačného přihodí.

Nikdy jsem nepochyboval o tom, že všichni proroci museli v sobě mít notně bláznovství. Už proto, že normální člověk se upírá k předmětům a věcem, zatímco prorok se upírá k vidinám.

Občas ovšem prorok uchvátí davy a ty se pak na několik chvil nadchnou jeho vidinami. A protože normální člověk se od bláznivého odlišuje mimo jiné tím, že uskutečňuje, davy začnou vidinu uskutečňovat. Samozřejmě všechno skončí návratem do světa věcí, jejich ještě vášnivější idolatrií a kamenováním proroků.

Je to věčný koloběh, svár mezi hmotou a duchem, mezi přízemní věcností a snivou bláhovostí, mezi touhou vlastnit věci a dosáhnout smír s něčím, co je nad člověkem.

Je mi blízká odvěká bláhovost proroků. Straním jí, i když vím, že jsou odsouzeni k posměchu, k pohrdání a k stále obnovovanému nepochopení. Oni to však byli, kteří už v dávnověku pochopili, co dnes začínají chápat i méně jasnozřiví, že zběsilá touha člověka vlastnit věci a pokořovat svět, namísto aby pokořil sebe, ho nakonec oddělí od zdrojů života.

Vstal jsem od stolu. Byl čas, abych se začal zabývat přípravou oběda. A jak jsem kráčel kolem okna, uviděl jsem, že po jezeře, které vzniklo na louce za domem, se směrem ke mně sune loďka. Projela kolem domku fotbalového trenéra, a když dorazila k ještě suché části louky kus od domku, v němž jsem pobýval, poznal jsem, že veslařkou je padlá dívka Magdaléna. Vyskočila z loďky a běžela k mému domku. Vstal jsem tedy a opatrně se propletl mezi skleněnými figurkami a poličkami plnými váz a otevřel dveře.

„Pane doktóór!“ volala na mě a kývala, abych šel k ní.

Oblékl jsem si zase holínky a ona zatím dorazila ke mně a sdělila mi, že seshora od fary zpozorovali, jak nějaký člověk uvázl na druhé straně potoka za mostem, že tam už je silnice skoro celá pod vodou, a ten člověk zřejmě není zdejší a neví, kudy se pustit dál, navíc má s sebou obrovský kufr. Tak se pan farář rozhodl poslat ji s loďkou, aby toho člověka přivezla, a jestli chci, můžu jet s ní.

„A vy umíte dobře veslovat?“ zeptal jsem se. „Tam v korytě bude asi pěkný proud.“

„Já doma pádlovala,“ řekla. „Ale jestli si před tím chcete zašoustat,“ vyložila si po svém moje váhání. Nahlédla do prázdné chalupy a zachichotala se. Tak jsem se raději nabídl, že bych jí pomohl veslovat.

Usadili jsme se v loďce, já k veslům, ona proti mně, a ukázala mi směr, kterým mám loďku vést. A pluli jsme těsně podle domu fotbalového trenéra, já si s úžasem uvědomil, o kolik musela voda stoupnout, protože jsme pluli téměř ve výši římsy přízemního okna, takže jsem prvně spatřil, byť jen letmo tu spoustu věcí, které byly naskládány uvnitř, zahlédl jsem kovové trubky, které se leskly na zdi, a malované truhly a příbramské madonky a několik Ukřižovaných, kteří viseli jeden vedle druhého jako v nějakém chrámovém depozitáři.

Někdy si říkám, že ta usilovná touha hromadit věci nepramení jen z pudové potřeby chránit se před nedostatkem či hladem. Člověk spíš touží přesáhnout svůj vlastní život v čase. Ale čím se může přesáhnout?

Myšlenkou zachycenou v nějakém tvůrčím aktu, činem anebo věcí, kterou buď sám zhotovil, či aspoň vlastnil. Většina lidí ovšem není schopna tvůrčího aktu a příležitostí k činům spíše ubývá, než přibývá, nehledě na to, že většina činů mizí beze stopy ještě dřív, než mizí člověk sám. Co tedy zbývá? Člověk musí zemřít a chce, aby po něm zůstala pyramida anebo aspoň dům anebo aspoň postel s peřinami a pár skleněných figurek.

Proroci, filosofové či umělci se dokáží přesáhnout svými vidinami a obvykle nechápou tuhle potřebu ostatních. Ti ostatní zase nedovedou pochopit, že lidé, kteří jsou s to přesáhnout sami sebe a svůj čas myšlenkou či tvorbou, necítí potřebu vlastnit a hromadit věci. Pokud se zamýšlejí nad jejich jednáním, které jim často připadá nepochopitelné, vysvětlují si je buď bláznovstvím, anebo zcela falešnými motivy, jako obzvláště rafinovanou zištností nebo touhou po moci. Nechápou Sokrata, Ježíše, Husa či Havlíčka, většinou je zabijí anebo aspoň vyženou. Ale nedokáží je pochopit ani potom, když už jsou proroci dávno mrtví, když už se oni sami hlásí k jejich odkazu a litují je za to, že trpěli v chudobě či ve vyhnanství. Nepochopí, že ti, kteří se jim jeví jako mučedníci, byli nejspíš šťastni anebo aspoň nebyli méně šťastni než ti z jejich současníků, kteří vlastnili věci, po nichž bažili.

„A kdo vlastně uviděl toho člověka?“ zeptal jsem se.

„To von, Karel,“ odpověděla má společnice. „Voni mu nejdřív nevěřili, ale pak pan farář si přines kukátko a taky ho uviděl.“

A mě se opět zmocnilo podivné rozechvění. Abych je zapudil, zeptal jsem se: „Odkud vy vlastně jste, Magdo?“

„Já sem až vod Hradce,“ odvětila padlá dívka. Zula si promočené plátěnky a opřela si bosá chodidla o má kolena a zachichotala se.

„A už jste tu dlouho?“

„Už druhej rok!“

„A není vám tu smutno?“

„Smutno?“ užasla. „Mně je tu líp než doma!“ Měla zvučný a drsný hlas. Kdybych ji jenom slyšel, hádal bych jí dvojnásobný věk. Teď si vytáhla z kapsičky cigaretu. Nabídla mi taky, ale já řekl, že nekouřím a stejně bych kouřit nemohl, když vesluju.

Už jsme za sebou nechali trenérův dům plný truhel a blížili se do míst, kde se nacházelo původní koryto potoka. Z mraků na okamžik vyklouzlo slunce. Magdaléna mu vyslala vstříc obláček dýmu a vzdychla blahem.

„A tam u Hradce máte rodinu?“ zeptal jsem se.

„Jo.“ A sdělila mi, že její otec dělá traktoristu a matka krmí v kravíně. Matka byla cikánka, ale ne úplně, jen napůl. Když si dala odbarvit vlasy, nikdo na ní ani nepoznal, že je tmavá, pravila její dcera pyšně. Taky všechny její děti byly úplně bílé, jenom ona, Magdaléna, se nepovedla a vypadala jako pravá cigorka. A protože těch bílých, povedených sourozenců, kteří předcházeli, bylo sedm, otec nikdy neuvěřil, že tahle osmá cigorková Magdaléna je taky jeho, takže ji chtěl zapudit hned, jak se narodila.

„A maminka vás nedala?“

„No vono jí somračce bylo líto přídavků,“ zachichotala se moje společnice, „však ji taky sralo, že jsem černá. Třískala mě, jak mohla, voni se střídali.“

Pak mi Magdaléna pověděla, jak se, ještě když chodila do posledního ročníku školy, nastěhovala k Járovi, co dělal na dráze, doma se ukázala jenom občas. Ale máma s tátou byli zticha, protože přídavky na ni pořád brali, o nic jinýho jim stejně nešlo. Jenže jednou v zimě, když se zastavila doma, uhodily zrovna mrazy a ona si tedy ráno půjčila mámin starý kabát. „Takovej hadr to byl, s rukávama vod hnoje,“ pokoušela se mi ho přiblížit a já pochopil, že ten kabát hrál v jejích dalších osudech závažnou roli. „Límec měl z kozy, kilo by za něj nikdo nevypláz, ale máma šla rovnou na fízlárnu a bonzla mě, že jsem jí ho čajzla. A víte, kolik ta bonzačka nahlásila, že měl cenu? Půldruhýho tácu!“ zdůrazňovala, co ji zřejmě na celém případu matky udavačky pobouřilo nejvíc. „To nahlásila, protože si myslela, že sem jí to zasraný kvádro někde střelila a že ze mě vyrazí prachy. Ale když mě chytli, já ho měla na sobě. Já jim řekla, co blbnou, že sem si ho jen pučila, ale voni mě stejně hodili k soudu. A paní prokurvátorka na mě řvala, že ze mě bude příživnice. A přitom já byla jen s Járou, von byl tehdá můj milý, ten by mi naložil buchara, kdybych mu lezla za jinýma,“ pravila hrdě.

„A oni vás odsoudili?“

„Poslali mě do pasťáku a z pasťáku sem.“

„A odvolala jste se?“

„Já byla ráda, že sem se od nich dostala.“

Nebylo mi zřejmé, má-li na mysli rodinu anebo soud, ale nejspíš myslela oboje. „A co ten váš milý?“ zeptal jsem se.

„Co měl dělat, když já si motala svý v pasťáku?“ zeptala se a hleděla k nebi, na němž stále více pukala mračna a pod nimi poletovalo vyděšené ptactvo. „Napsal mi, že na mě myslí, ale to se nesmím zlobit, že si jako musel najít jinou. Tohle mám vod něho,“ a odepjala si šňůru těch laciných pestrobarevných korálků. Pochválil jsem jí je a ona řekla, že tehdy řvala, ale holky jí řekly, aby neblbla, že mužských je plný svět. Jenže tady se o pořádného mužského nezavadí, ve sklárně jsou samí dědkové, ti v tom horku myslí leda na pivo.

„Tak tady se vám moc nelíbí,“ uzavřel jsem si a vesloval jsem přitom k výběžku lesa. Všude kolem se rozlévala voda, ani jsem nepoznal, jestli pod námi byla louka anebo pole. Byl to úchvatný pohled, v té zatopené krajině bylo cosi odvěkého a nadlidského, a já měl pocit, že jsem se ocitl mimo čas. Jako by se mě dotklo něco nesmírného: Bůh anebo věčnost anebo spravedlnost. Kupodivu v té náladě, která na mě padla, mi má společnice nijak nepřekážela – i v ní jako by tkvělo cosi odvěkého.

Šťastně jsme překřížili koryto potoka, a když jsme objeli cíp lesa, spatřil jsem, jak uprostřed hladiny se táhne uzoučký proužek silnice a i ta byla na několika místech přeťata vodou. A tam na jednom patníku, vzdálen od nás tak, že jsem ještě nedokázal rozeznat bližší podobu, seděl jakýsi muž s kufříkem.

„Mně se líbí všude,“ odpověděla. „Jen když tu starou bonzačku nevidím. Co si myslela? Já bych jí ten její hadr zase přinesla. Ale o přídavky přišla,“ dodala mstivě, „mohla je brát ještě nejmíň půl roku!“ A protože v tu chvíli opět vykouklo slunce z mraků, přivřela oči a téměř se položila na sedačku.

Ten člověk nás už mezitím zahlédl a seskočil z patníku na kousek suchého ostrůvku pod sebou a začal poskakovat a mávat rukama a volat k nám jako trosečník, a já už začal rozeznávat jeho rysy, také jsem si připomněl ten známý kufřík. Až mi hrdlo sevřelo dojetí, zavolal jsem: „Už jedeme, pane profesore!“

Pana profesora jsme nalodili, boty měl promáčené a kalhoty vyhrnuté až po kolena a trochu byl rozklepaný: zimou a situací.

Sotva jsem usedl k veslům, naklonil se ke mně a šeptem mi sděloval, že mi veze spoustu nádherných textů, analýz a prohlášení, seznam spisovatelů, co nesmějí publikovat, a seznam nových stoupenců charty, že už to pro mě má nejmíň týden a pořád váhal, co má udělat, ale pak si řekl, že já tu určitě chořím zvědavostí, co se v Praze děje, a tak sedl na vlak a rozjel se za mnou. „Jenže v Praze, pane spisovateli, už dva dny svítí sluníčko, a tady jsem se dostal doprostřed takové pohromy. Já si nejdřív řekl, že po té silnici projdu, ale ta voda mi stoupala rovnou před očima.“

„A tentokrát jste nezapomněl heslo?“ zeptal jsem se, když jsem mu poděkoval, že kvůli mně vážil takovou dlouhou a svízelnou cestu.

„Kdepak,“ radoval se, „tentokrát jsem si našel skvělé číslo.“ A naklonil se ke mně a zašeptal mi tak, aby nás nikdo třetí nemohl slyšet. „Přece datum, kdy Karneadés z Kyrény otevřel celou sérii svých skvělých římských přednášek. To se dobře pamatuje a zároveň oni to datum asi jen těžko znají. Anebo myslíte, že se pletu?“

„Určitě neznají!“ ujistil jsem ho a vesloval jsem ze všech sil směrem k domu fotbalového trenéra.

A jak jsme se blížili pevné zemi, spatřil jsem, že cosi kulatého nám pluje vstříc. Na chvíli jsem přestal veslovat a všichni jsme hleděli na ten předmět, až pan profesor zvolal: „Podívejte se, to je přece kolovrátek!“

A teprve teď jsem si všiml, že voda si otevřela jedno z oken trenérova domu a z toho okna se teď tichounce řinuly jednotlivé starožitnosti, na vlnách se kolébala malovaná miska a plula dřevěná tabulka s nápisem: Buď vítán, kdo v dobrém vcházíš, a voda si pohazovala malovanými dvířky od almary, nakonec se oknem protlačila i selská židle. My ji pozorovali, jak se kymácivě sune k nám. Právě když se nás chystala minout, snesl se shůry bělostný racek a spočinul na kolébavém opěradle a odtud přehlížel širé spousty pro něho blahých vod, jako kapitán ze svého můstku přehlíží oceán.

Pan profesor se v té chvíli ke mně naklonil a zašeptal: „Já už to snad nevydržím, já bych vám z toho zatím aspoň kousek přečetl, myslíte, že před tím děvčátkem můžu?“

Ujistil jsem ho, že může, ale pan profesor zavrtěl hlavou: „Když já mám svoje brejle uvnitř a bez nich já čísílka nerozeznám!“ Svěřil jsem tedy vesla na chvíli Magdaléně a vzal si od něho kufřík. „Tak jaké je to heslo?“ zeptal jsem se.

„Vždyť jsem vám ho přece povídal,“ polekal se pan profesor, „anebo ne?“

„Povídal jste o těch římských přednáškách,“ připustil jsem, „ale já filosofii nestudoval. Aspoň ne systematicky,“ dodal jsem pro přesnost, protože jakési přednášky z dějin filosofie jsem přece jen kdysi dávno navštěvoval.

„Já vám to datum neřek?“ divil se pan profesor. „A já byl tak rád, že už ho nemusím držet v hlavě.“

Celý se propadl do sebe a my ještě pluli kolem osamělého vojenského bubínku a trumpetky, kolem prkénka na krájení zeleniny, které bylo vykládané na bocích perletí, kolem příbramské madonky se zlatou korunkou na hlavě a kolem malé dřevěné šperkovničky, která bůhvíco ukrývala ve svém nitru. Stačilo natáhnout ruku a zmocnit se některé z těch drahocenností. „Nelíbilo se vám nic z toho?“ zeptal jsem se Magdalény. Vzhlédla ke mně užasle: „Co bych s tím dělala, dyť je to mokrý!“ A já pochopil, že jako divem jsme se na té loďce všichni tři dobře sešli.

Pan profesor si zatím tichounce šeptal jména jako Chrysippos a Philon z Larissy a pak se ke mně naklonil a jen tak špitnul, že mu vychází rok jedno sto padesát šest.

Chtěl jsem se zeptat, jestli před Kristem anebo po Kristu, ale bál jsem se, že bych ho tím ranil. Nařídil jsem tedy číselník a oba jsme s napětím čekali, jestli se kufřík otevře.

> _(14. 4. 1978)_

</section>
