---
title: "V\_pátek ráno (sanitářská povídkas\_vloženou povídkou do krabice)"
contentType: prose
---

<section>

Venku lilo, správný podzimní déšť, který se rodí někdy uprostřed noci a trvá bezustání šestatřicet hodin. Bylo teprve půl jedné, ale práci už jsem neměl žádnou od desíti hodin. A to jsem ještě pomáhal počítat staniční prostěradla a povlaky. Částečně na papíře, částečně ve skříních a ve skladu. Polštářových povlaků chybělo sto sedmdesát, prostěradel dvě stě patnáct a povlaků na přikrývky jenom sto třiapadesát.

„Vidíte, pane Klíma,“ naříkala staniční, „a to všechno je rozkradený!“

Snažil jsem se ji utěšit, že určitě ty povlaky ještě najde zapomenuté v nějakém regále, ale neuspěl jsem.

„To byste se divil,“ bědovala, „co lidi ukradnou. Oni odnesou i postel. Dovlečou ji v noci k tomu plotu, co je u lesa, a tam si ji přehodí. Anebo když jsme posledně kladli linoleum, měli jsme půl patra vyklizenýho a pacienti nám leželi na chodbě a jenom jsme se modlili, aby ti kladeči stačili za den všecko položit, jenže v noci někdo ukrad všecky plechovky s lepidlem a kladeči se urazili a pět dní nám nepřišli. To lepidlo samozřejmě ukrad Biebl, všichni to víme, jenže co mu dokážete?“

„A co uděláte s těmi chybějícími povlaky?“ zajímal jsem se.

„Odepíšu je, co mi zbývá,“ odpověděla vrchní. „Pane Klíma, vy nemáte ponětí, co všechno kradou: léky a sádru, toho jídla, co se navynášejí, a papír a mýdlo a vatu a galoše. I tu židli vám odnesou málem zpod zadku. Šest mi jich za rok zmizelo z oddělení. A myslíte, že třeba zkumavky se nikomu nehodí? Celá bedna se jich v laboratoři ztratila. O nádobí ani nemluvím. Těsně, než jste sem nastoupil,“ pokračovala staniční, „šel po odděleních tenhle oběžník.“ A vylovila ze zásuvky žlutý list papíru a předčítala mi: „Protože se v poslední době nebezpečně rozrostlo v rozporu s uvědoměním většiny zaměstnanců rozkrádání socialistického majetku v našem ústavu, které vyvrcholilo zcizením dvojích vrat od garáží, upozorňuje ředitelství, že je nutno sáhnout k namátkovým prohlídkám tašek zaměstnanců ve vrátnici. Ředitelství věří, že většina poctivých zaměstnanců přivítá toto rozhodnutí s pochopením.“

„A zavedli prohlídky?“ zeptal jsem se. Mě až dosud nikdo neprohlížel.

„Prosím vás!“ mávla rukou. „Vždyť vám povídám. Oni to házejí přes plot do lesa a tam už někdo čeká a všechno odveze. Hned příští den po tom oběžníku se na céčku ztratily všechny dveře od záchodů. Já nechápu, nač někdo může potřebovat tolik dveří.“

„A hlásíte to Bezpečnosti?“

„Prosím vás,“ řekla malomyslně. „To by museli u každýho takovýho stát dva. Minulej měsíc dávali na áčku nový radiátory, tak jich tam přivezli sedmdesát, a víte, kolik jich zůstalo, když je začali po týdnu přidělávat?“

„Padesát!“ hádal jsem hodně, abych jí nekazil radost.

„Třicet sedm,“ oznámila vítězně.

„To je strašné,“ dělal jsem překvapeného. „Ale to tam budou lidi pěkně zmrzat.“

„To se vždycky nějak zařídí,“ vysvětlila mi. „Oni už s tím počítají při objednávce a objednají nejmíň dvakrát tolik, než potřebujou.“

„Tak to by naopak měly ještě zbýt – radiátory,“ spočítal jsem.

„Ale kdepak,“ řekla unaveně. „Oni jich samozřejmě objednali sto padesát, ale nedostali ani polovinu, protože dodavatel ví, že toho objednali dvakrát víc, než potřebujou, a radiátory jsou nedostatkový. Ale nechali tam viset většinu těch starých. Stejně byly lepší než ty nový. A to nechci vidět, až zítra začnu sčítat oblečení,“ vrátila se ke svému chlévu. „Loni mi chybělo na konci roku skoro tři sta nočních košil. Z čeho myslíte, že si Biebl postavil tu svou vilu?“

S těmi počty jsme byli hotovi v půl desáté. Pak jsem ještě odvezl jednoho dědu na rentgen a od té doby jsem se potuloval po budově a snažil se najít vhodný úkryt, kde bych mohl co nejnerušeněji pokračovat v četbě vzpomínek paní Allilujevové (knihu jsem měl půjčenou jen na dva dny). Zkoušel jsem nejdřív číst ve sklepě, ale přivezli tam zrovna balíky s buničitou vatou a jinými zdravotnickými potřebami. Pak jsem si chvíli četl ve stoje na sousedním pavilonu hned vedle truhlářských dílen. Bylo tam příjemně: teplo, klid a ještě tam vonělo dřevo, jenže mi zase nedalo svědomí. Co kdyby mě potřebovali na oddělení? Tak jsem se chodil každých patnáct minut ukázat – v tom dešti mě to brzy přestalo bavit. Šel jsem si tedy sednout do místnosti číslo padesát. Pokud tu právě nebyl uložen nebožtík, sloužila ta špelunka sestřičkám za kuřárnu, a tady jsem s nepatrným údivem naslouchal, jak sestřička Věra, která měla ze všech ošetřovatelek nejandělštější tvář, vykládá oplzlé anekdoty.

Ale teď se schylovalo ke konci služby. Rozhodl jsem se tedy, že se už mohu uchýlit do místnosti vyhrazené nám sanitářům jako šatna a útulna pro noční službu. (Zdržovat se tu v době denní, s výjimkou času, který člověk trávil na sanitárním zařízení, bylo proti předpisům.) Přišel jsem právě včas, abych zastihl kolegu Biebla, jak stojí u své skřínky a odvíjí z nahé hrudi pruh jakési bílé látky. Trvalo mi chvíli, než jsem pochopil, že to je prostěradlo.

„Promiňte, já jsem netušil…,“ zablekotal jsem v rozpacích.

„To je dobrý, že jdete,“ otočil ke mně svůj úzký ptačí obličej, „já se dneska potřebuju zdejchnout už před jednou. Kdyby volali z ambulance, vzal byste to místo mě!“

„No jo,“ řekl jsem neochotně.

„Oni nezavolají,“ ujistil mě, „doktor Hák řek, že vyrazí dveře s každým, kdo nebude mít duši na jazyku. To jen pro všechny případy.“ Složil pečlivě prostěradlo. Měl v tom zjevně praxi, protože se mu vešlo do jeho malé zlodějské aktovky. „Musím být v půl druhý u školy, abych ohlídal tu svou malou kurvu,“ vysvětlil. „To je strašný, já toho spratka snad zabiju. Já ji na mou duši dám do ochranný výchovy!“ A já pochopil, že to zřejmě hovoří o své dceři, kterou mi tuhle ukazoval na fotografii.

„Představte si,“ zašermoval rukama, „holce je čtrnáct a narazila si chlapa a chodí mi za školu. Když jsem jí domlouval, opovážila se mně i mámě říct, že nás nenávidí. A učitel ji druhý den vyvolal, a víte, co ona? Češe se! A ještě má tu drzost a řekne mu: Moment, já se musím dočesat! Ale s tím už má konec. Ona měla vlasy až po pás, ale jak sem tohle slyšel, tak její sestra, ta manželčina starší dcera, vzala nůžky a šmik a vlasy byly dole. To vám plakala. Spratek. Jinak z ní nevyrazíte slzu. Tuhle jsem o ni přerazil rybářskej prut za tři stovky a ani nepípla. To ta starší, a že je nevlastní, stačilo, aby viděla, že se zlobím, a hned prosila: Táto, já už to neudělám. Tahleta je z kamene, to je pařez, tý je snad všechno jedno. Já to s ní zkoušel po dobrým, ale ona se ke mně otočila zády!“ A pan Biebl vytahuje z kapes svého bílého pláště dvě kostičky mýdla, pár nových gumových rukavic a balíček s dámskými vložkami a všechno pečlivě rovná do své zlodějské aktovčičky.

„Všechno to dělá ten kluk, ten jí dává rozumy. Vždyť ona si troufla říct svý mámě i mně, že jsme paďouři! To byste nevěřil, ale tohle mi řekla. A taky ji má na svědomí ta holka ze sousední vily, to je plukovníkova dcera, ale dala se do baru. Kdybyste viděl, jak se malujou a jak oblíkají. Ve škole z ní jsou úplně zoufalý. Řekli mi, pane Biebl, u nás se už celej sbor zabejvá jen vaší dcerou. Třídnímu vyryla propiskou do jelenicovýho saka, že je vůl. Ještě že ten chlap měl rozum. Řek mi: Pane Biebl, bylo to starý sako! Ale tři kila mě to stálo, na to měl samozřejmě právo, vždyť si musel koupit sako nový. A to všechno ten její kluk! Víte, že se ten bídák přede mnou skrejvá? Ale já ho chytím. Už mám nabídnutý tři auta. Primář mi nabíd jedno, doktor Hák druhý a vy byste mě jistě taky neodmít, kdyby bylo třeba. Já je jednou přistihnu, pak on půjde do basy a holka do polepšovny. Děvka mizerná. Kde člověk k takovýmu spratkovi přijde, to mi řekněte! Ona vám má plnou skříň věcí, co zdědila po sestře, myslíte, že ona ty věci nosí? Ne! Jí nejsou dost dobrý, ona si nejvejš do tý skříně sedne a tam třeba dřepí půldne, ven jí nedostanete. A když jí něco vytknete, směje se vám do ksichtu! Ne, to je ztracenej člověk, s tou už nikdo nic nesvede, ta roste pro kriminál,“ končil kolega Biebl v absolutní skepsi. Ještě vylovil z kapsy přehršli mincí a několik zmačkaných desetikorunek, které vyždímal ze zmírajících dědků a stařenek, přendal je do kapsy svého koženého saka, před zrcadlem si přičísl své řídké, vybledlé vlasy, pozvedl ruku na pozdrav a vyšel.

Konečně jsem se mohl uvelebit v křesle, ale ještě jsem nestačil nalistovat rozečtenou stránku, když se vřítil tlustý pan Mixa. V jedné dlani svíral ruličku volebních plakátů, v druhé kladivo. „Jdu chrnět, kurva,“ oznámil a mrštil plakáty o zem, „mám dneska dvaatřicítku. Tohohle,“ ukázal na plakáty, „mi strčila ta píča staniční dvacet kusů, abych to vyvěsil.“ Na plakátu byla namalovaná usměvavá dětská tvář na pozadí komínů a uhánějících kombajnů. Nápis oznamoval: Volím kandidáty Národní fronty, volím mír a lepší zítřek!

„Tak jsem jich nasral na každý patro po třech, ale máme jen tři patra!“ stěžoval si pan Mixa a kráčel ke své skřínce. „Tak jsem to natlouk na dveře ambulance z obou stran a ještě mi jich, kurva, devět zbylo. Co s tím? Kdyby to aspoň tiskli na tenkej papír!“ Vytáhl ze skřínky láhev piva, zuby ji odzátkoval a z výše si lil do hrdla nažloutlou tekutinu. „To byl dneska, kurva, den,“ žaloval na svůj osud, zatímco se zouval. „Kdyby mě někdo volal, pošli ho do prdele. Ať si všichni vyserou voči!“ S tím ulehl na bílé sanitářské lůžko, které se podle předpisů smělo používat jen o noční službě, a já beze slova vyšel z místnosti, abych ho nerušil.

Bylo teprve čtvrt na dvě. Naštěstí před naší útulnou stála dřevěná lavice. Chodba byla docela pustá. Jenom přímo proti sobě jsem viděl pootevřenými dveřmi vnitřek resuscitačního oddělení. Sestřička Táňa právě vyměňovala láhev na stojanu. U jediné obsazené postele seděl stařík v černém staromódním oděvu. Bylo to zcela proti předpisům, protože na resuscitační oddělení nesměl vstoupit žádný nepovolaný civil, ale mě se tohle porušení rozhodně netýkalo.

Konečně jsem mohl v klidu otevřít svou knihu a pokračovat ve zkoumání toho, co paní Allilujevová napsala o svém krvežíznivém tatínkovi.

Nepřečetl jsem ani stránku, z místnosti naproti vyšla Táňa, v dlani krabičku cigaret. Pohlédla na mě, na mou knížku a zeptala se: „Nebudu vás rušit?“

Měla bohaté černé vlasy učesané do drdolu vysokého jako hrad a tmavé oči ještě podmalované, takže vynikla jejich velikost. Rovněž jejím ňadrům pánbůh požehnal a rty měla tak široké, že už člověku ani nepřipadaly smyslné, spíše nesmyslné, možná i proto, že se za těmi rty, předurčenými k líbání, hnědaly pokažené zuby. Ale navzdory těm ošklivým zubům anebo snad právě díky jim bylo na sestřičce Táně něco až dojímavě něžného a tklivě pokorného.

„Jak byste mě mohla rušit,“ řekl jsem, „aspoň mi tu nebude smutno.“

„Dneska je smutnej den,“ souhlasila. Nabídla mi cigaretu, a když jsem řekl, že nekouřím, krabičku zase schovala. „A já mám takovej kus domů, zase přijdu celá mokrá,“ řekla.

„Kde bydlíte, Táňo?“

„Až v Kobylisích. A od tramvaje mám ještě skoro čtvrt hodiny. Takovýho bláta, co tam bude,“ představila si. „Oni nám rozkopali před rokem ulici, že zavedou plyn, ale pak se najednou ztratili a nechali to tak.“

„A plyn nezavedli?“

„Nezavedli. Že prej ty naše domečky přijdou snad zbourat. A co to čtete?“

„To je o Stalinovi,“ řekl jsem. Ale nezdálo se mi, že by jí to jméno připadlo povědomé. Táničce bylo nejvýš šestadvacet; když diktátor umřel, nechodila ještě do školy, a v našich končinách, jak známo, se o zemřelých vládcích mluví buď špatně, anebo radši vůbec ne.

„Já si všimla, že vy pořád čtete,“ naklonila se nad knihu. Její široké rty se několikráte bezzvučně pohnuly, jak se pokusila přeslabikovat větu v cizí řeči. „Vy rozumíte anglicky?“ zeptala se mě.

„No,“ odvětil jsem nepříliš ochotně, „to není takový kumšt.“

„Já se učila trochu francouzsky,“ řekla. „Maminka to chtěla, ale zase jsem všechno zapomněla. A to máte samý anglický knížky, když tu pořád čtete?“

„Čtu, co zrovna mám,“ vysvětlil jsem. „Minule jsem četl Kierke­gaarda. Že se pěkně vejde do kapsy,“ dodal jsem rychle, protože mi připadlo, že se hloupě naparuju a ještě k tomu knížkami, které jsem nenapsal ani nevydal.

Skutečně jsem se při výběru své četby tady řídil hlavně formátem. Vytahal jsem z knihovny všechny knížky, které se daly zastrčit do kapsy mé bílé kazajky. Jakmile se pak během dne objevil nějaký prostoj, knížku jsem vytáhl a četl jsem si. Tím jsem aspoň poněkud vyrovnával pocit neuspokojenosti, kterou mi mé nové povolání přinášelo.

„A kde vy jste se vlastně naučil anglicky?“ zajímala se Táňa.

„Ve škole. A tak, ani nevím,“ pokusil jsem se vyhnout odpovědi.

„A je pravda, že jste tam byl?“ nedala se odradit Táňa.

„No,“ připustil jsem neochotně.

„V Londýně?“

„Taky.“

Vzdychla a vstala. „Už budu muset toho pana Lhotu poslat domů,“ řekla a ukázala na dědu, který nepohnutě seděl u jediného obsazeného lůžka. „On mu to pan primář dovolil,“ vysvětlila, „že mu snad někdy šil šaty. Už tu tak sedí třetí den. Ale dneska v noci babička stejně umře. Nejpozděj zítra ráno. Já mám zítra až noční,“ potěšila se, že při tom nebude. „Myslíte, že do zítřka přestane lejt?“

„Jestli chcete, Táničko, já vás domů svezu.“

„Vy tu máte auto?“

„Jo. Když ráno tak lilo.“

„Já nevím, abyste si nemusel zajíždět,“ zdráhala se. „Vy taky bydlíte tím směrem?“

„Já mám tím směrem kamaráda,“ pravil jsem neurčitě. „Stejně jsem ho chtěl navštívit.“

„Tak já si teda pospíším, abyste nemusel čekat!“ a zmizela zase ve svém přístěnku, takže jsem mohl klidně pokračovat v četbě o tom, jak se Světlanin tatínek těšil tím, že vraždil své bývalé přátele a soudruhy.

Za deset minut dvě jsem vstal a odešel do místnosti, kde už mezitím tlustý pan Mixa naspal celou hodinu. Chápal jsem ho. Musel se vyspat nejen po minulé noční, ale zároveň se i připravit na dnešní noční. Protože mu přitom běžel plat (sice nízký, ale koneckonců i nepatrná suma násobená třiceti šesti něco hodí), vyspával docela spokojeně. Pokusil jsem se ke své skřínce proklouznout co nejtišeji, ale pan Mixa měl spaní jako hlídací pes. Pootevřel svá prasečí očka, pohlédl na mě, zívl a prohlásil: „Kurva, to bych si teď zamrdal!“

Oblékal jsem si právě svetr přes hlavu, což mi umožnilo nechat jeho sdělení bez odpovědi.

„Už jdeš?“ zeptal se a znovu zívl.

„Jo.“

„Pořád prší?“

„Jo.“

„Strašně bych, kurva, mrdal. Mně se snad muselo zdát o kundě nebo co,“ posteskl si a posadil se. „Na resu dneska slouží ta sůva?“

„Táňa?“

„Jo ta. Ta člověku nedá. Myslí si bůhví co. Je to, kurva, kunda vypočítavá.“

Pan Mixa dělá saniťáka na sále. Váží nejmíň sto dvacet, měří sto osmdesát, jeho věk jsem nesvedl odhadnout, ale do padesátky mu moc nechybělo. Ženu měl o hodně mladší, mohla by být dobře jeho dcera. Občas se za ním stavovala, docela pěkná ženská s hezkými, i když poněkud obhroublými rysy. Myslím, že prodávala někde v samoobsluze. Kdykoliv jsem ji viděl, něčemu se hihňala. Zřejmě se domnívala, že jí smích přidává na svůdnosti. V noci si vyžadovala, jak aspoň tvrdil pan Mixa, tři čísla: první seshora, druhé zleva a třetí zprava. Ale pan Mixa o tom vykládá hlavně proto, aby ukázal, jaký je ve svém věku a při své váze ještě jura.

„Kdo má odpolední?“

„Nemám ponětí,“ řekl jsem po pravdě.

„Určitě Jana. S tou taky nic není, tu obtahuje primář.“

„Jo?“

„On je starej kanec!“ Pan Mixa vstal, došel ke své skřínce, vytáhl z ní láhev piva, zuby odtrhl kovový závěr, vyplivl jej na zem a bublavě vyžehnul obsah láhve. „Asi budu muset zavolat starý,“ rozhodl se. „Stejně by dělala doma jenom neplechu. Ukazoval jsem ti ji vůbec někdy?“

„Jo.“

„Šikovná baba,“ chlubil se pan Mixa, „v posteli se jí žádná nevyrovná a ještě donese prachy. Jenom na chlapy se mi moc lepí. Tuhle si vymyslela, že budem chodit na kanastu. Znáš tu blbinu?“

„Jo.“

„To jsem teda nepochopil, že to může, kurva, někoho bavit,“ divil se pan Mixa. „Ani o prachy se to nehraje. Chápeš to?“

„Ne!“ a utíral jsem si boty erárním ručníkem.

„K nějaký holce od nich z krámu, taková ta, kurva, lepší společnost, bráchu má advokátem,“ vykládal pan Mixa. „Zkouřili se džinem a pořád se hecovali, že musejí udělat ten kanast čistej. Říká se to, kurva, tak?“

„Jo. Tu kanastu. Čistou.“

„A najednou kouknu pod stůl a vidím, že ten prasák vyčůranej drží tu mou za kolínko. Tak se šlo domů. Doma jsem ji přehnul přes židli a dostala kurtou. Čtrnáct dní jsme to dělali jenom ze strany,“ vzpomínal pan Mixa s potěšením, „a holka spala jen na boku. Aspoň nechrápala.“ Pan Mixa při vzpomínce na své manželské lože zívl. „Nesháněl mě nikdo?“

„Ne!“ řekl jsem.

„Tak už, kurva, jdi!“ vyzval mě. „Buď rád, že ti to končí. Mně ještě zbejvá šestnáct hodin. Jestli v noci přimrzne a báby začnou padat, to nechci, kurva, vidět!“

„Myslím, že to na mráz nevypadá,“ řekl jsem. „Aspoň v rádiu hlásili teplou frontu.“

„Ty kurvy lžou i o počasí,“ odbyl mě pan Mixa a dlouze zívl. „Tendle tejden budu mít šestadevadesát hodin,“ a natáhl se zase na postel. „To máš tři klacky i bez dýška!“ Zavřel oči a já vyšel na chodbu, abych tam čekal, až přijde Táňa z převlékárny.

To jsem samozřejmě nepředpokládal, že budu někdy v životě dělat sanitáře. Ale jeden z bývalých kolegů v redakci mě postrašil, že se chystají většině spisovatelů v našem postavení odejmout pojištění a hned nás žalovat pro příživnictví. Věděl jsem sice, že dotyčný kolega nikdy nebýval nejsolidnějším zdrojem informací, neboť si rád vymýšlel, ale tahle zpráva zněla tak pravděpodobně, že jsem jí nejen uvěřil, ale hned jsem se začal shánět po nějakém místě. Známý, pan profesor pediatrie, mi slíbil, že se přeptá u sebe v nemocnici. Protože byl slavná kapacita a sanitářů měli v nemocnici nedostatek, vyšli mu ihned vstříc a já se mohl jít představit.

Sběhlo se to tak rychle, že jsem se cítil zaskočen. Pojištění mi zatím nevzali, měl jsem rozepsaný román a popravdě řečeno sanitáře se mi dělat nechtělo. Ale v nemocnici byli tak plni dobré vůle poskytnout mi obživu, že jsem se neodvážil odmítnout. Vzal jsem místo brigádnicky (takže s pojištěním nemělo nic společného) a šel se představit staniční sestře na chirurgii.

Staniční byla dáma asi v mém věku. Tvářila se důstojně. Koukla do mého kádrového dotazníku, zjistila, že mám vysokou školu, přednášel jsem na americké univerzitě, znám čtyři jazyky a původním povoláním jsem spisovatel, a z úst se jí vydral vzdech. (Zřejmě se obávala, že mnoho vzdělání může být sanitáři při výkonu jeho povolání jenom na závadu.) Zeptala se mě, zda mě má oslovovat křestním jménem nebo příjmením, a pak začala ze skříně vytahovat cáry služebních úborů. Snažila se najít mi bílou košili a kazajku, na které by byly všechny knoflíky – ale bezúspěšně. „Už mi tu zase chybí dva páry!“ všimla si. „Ježišmaria, to mi sem určitě vlez Biebl!“ Pak vytáhla aspoň zánovní kalhoty, které vypadaly, jako by byly dokonce naškrobené, a požádala mě, abych převzetí svršků potvrdil, poněvadž pořádek musí být, a tím jsem se tedy proměnil v sanitáře.

Řekl bych, že tak snadno, jako se člověk stane sanitářem, se může už stát leda jen nebožtíkem.

Tánička se konečně vynořila na konci chodby. Měla dlouhý kožich a na hlavě kožišinovou čapku, sotva jsem ji poznal.

Lilo pořád. Zapnul jsem stírače i světla a jeli jsme. Tánička si sundala čapku a urputně mlčela.

„A ta paní, co u ní sedí ten děda,“ zeptal jsem se, „copak jí vlastně chybí?“

„Má tumor v játrech,“ odpověděla. „On tam takhle sedí a drží ji za ruku. Ani nejí, ani nemluví. Dneska jsem mu dala aspoň hrnek bryndy. Ten ji o moc nepřežije. Jsou lidi, tak si na sebe zvyknou, že se nedokážou přežít.“ Rozepjala si kožich, protože v autě bylo horko. „Prej taky píšete knížky,“ pravila, aniž na mě pohlédla.

Čert ví, kdo jí to pověděl – nejspíš staniční, ta to znala z mého dotazníku.

„Já od vás nic nečetla,“ pokračovala, „já knihy skoro nečtu, ale říkaly holky, že něco četly.“

„To je možné, dřív mi tu vycházely knížky.“

Chvíli mlčela. „To asi znáte spoustu slavných lidí,“ nadhodila další téma.

„Nevím, ani snad ne.“

„U nás leží nejrůznější lidi,“ řekla. „Od filmu anebo od divadla. Třeba Krejča, jestli ho znáte?“

Řekl jsem, že ho znám.

„Jenže tam u mě dole jsou jenom den,“ řekla s lítostí. „A většinou o sobě ani nevědí. Taky jste prý byl v Americe?“

To měla jistě ze stejného pramene.

„Chvilku.“

„Kdy?“

„V sedmdesátém jsem se vrátil. Na jaře.“

„A proč jste se vrátil?“

Tahle otázka už mě unavuje. Řekl jsem: „Pro spisovatele je těžké žít v emigraci.“

„Teď vás ale stejně nenechají psát?“

„No.“

„Já se taky vrátila,“ řekla.

„Kdy?“

„Hned tehdá. Já jsem měla jednoho známýho…“ Zarazila se a pak řekla: „Můj snoubenec to byl. Jak v srpnu přišli, tak sebral auťák, hodil do něj pár krámů a jeli jsme. Ale já tu měla tátu a taky on si ještě nenašel místo, tak jsme se dohodli, že se zatím vrátím. Tehdy to šlo docela dobře.“

„Čím byl ten váš snoubenec?“

„Doktor,“ řekla. „Gynekolog. On byl starší. Nejmíň jako vy.“

„A už jste za ním nejela?“

„Napřed mi psal,“ vysvětlila, „pak najednou přestal. Myslím, že je teď taky někde tam – v Americe.“

Už jsme přejeli trojský most.

„Nejlíp, když zahnete tady doleva, pak do kopce. Ale já bych tam stejně asi nechtěla žít,“ dodala.

„Proč?“

„Já nevím, já bych se tam bála.“

„To byste si zvykla.“

„Třeba bych tam ani nesehnala práci.“

„Máte ji ráda?“

„Někdy,“ řekla. „Někdy jsem zase hrozně utahaná. Když mám třeba ranní a hned potom noční.“

„A to se smí?“

„Když je nás málo,“ vysvětlila. „A pro mě to je vlastně lepší. Ani nejedu domů a ušetřím dvě hodiny cesty. Taky se mi někdy zdá, že je všechno marný nebo hrozný. To asi znáte?“

„Znám.“

„Moje maminka vždycky říkala, že nejvíc ze všeho léčí vlídnost a láska.“

Už jsme zřejmě byli na místě, ukázala mi na tmavý baráček: „Tak tady, když budete tak laskav.“

Zastavil jsem. Sundala si rukavičku a podávala mi ruku. „Moc vám děkuju. Anebo – jestli si chcete vypít kávu?“

„Já kávu nepiju.“

„Vy asi spěcháte za tím svým přítelem?“

„Ne, to nespěchám!“

Pokojík měla malý, ale zima tu byla jako ve stodole. Posadila mě do jednoho ze dvou křesel, zapnula teplomet a šla uvařit čaj.

Nic tu zvlášť nepoutalo pozornost: trochu kytek, pár kýčovitých krajinek ve standardních rámech a na poličce několik knížek, vydaných v našich usměrněných nakladatelstvích. Čisto jako v nemocnici před vizitou. Nábytek měla moderní a překvapivě vkusný. Nade dveřmi visel kříž.

„Ty skříně mi dal dělat tatínek, byly ukrutně drahý,“ řekla. „Měl byste chuť poslouchat nějakou desku?“

Nechal jsem to na ní – i výběr. Přinesla desku od Pendereckého. „Otcova žena má dneska odpolední, tak si můžeme hrát,“ řekla a pustila desku. „Ona mě nesnáší,“ vysvětlila, „nesnáší nic, co dělám.“

„Už nemáte maminku?“

Zavrtěla hlavou. „Už skoro deset let. A to ještě předtím dlouho stonala, skoro rok byla v nemocnici. Napsala mi odtud spoustu dopisů. Moc hezkých. Maminka byla…“ Táničce zrudly oči a kolem úst jí to začalo škubat. Vstala a odešla pro čaj.

Poslouchal jsem Pendereckého. Jako kluk – anebo spíš během dospívání – jsem si představoval, jak se miluju se sestřičkou v nemocnici.

V nemocnici, představoval jsem si, budu ležet jako pacient. Nemoc jsem si nepředstavoval, ale rozhodně mi neměla bránit v milostném konání. Sestřička měla mít svůj služební pokoj a v tom pokoji, kromě skřínek s medikamenty, bůhví k čemu ještě zástěnu. V noci pro mě přišla, pokynula mi a já ji následoval do jejího pokoje. Tam mi dovolila, abych jí svlékl bělostný úbor. Pak jsem ji odnesl za zástěnu, kde stál bílý nemocniční gauč. Další netřeba popisovat. Nevím, proč jsem si vy- bral pro své milostné představy právě zcela neurčitou sestřičku, nejspíš proto, že jsem ji v duchu jejího milosrdného poslání obmýšlel mateřskými a zároveň panenskými ctnostmi. Ale od té doby už uplynulo nejméně dvacet let a Tánička nechala svůj sesterský úbor v nemocnici. Nemluvě o tom, že tu chyběla zástěna.

Přinesla čaj a křehké koflíky s čínskými vzory. Převlékla se do tenoučké háčkované blůzky, musela jí v ní být pořádná zima. „Nenudí vás ta práce, co u nás musíte dělat?“

„Nedělám ji tak dlouho!“

„Já na vás někdy ráno koukám, když vezete odpadky. Vy u nás stejně dlouho nevydržíte!“

Tuhle předpověď jsem nemohl s dobrým svědomím vyvracet. Smlouvu jsem měl do konce roku a rozhodně jsem ji nehodlal prodlužovat.

„Sanitáři nikdy nevydrží,“ řekla, „jenom pan Mixa, že dělá na sále a přijde si na slušný dýško. Jinak se u nás střídají samí kriminálníci. Jako pan Biebl! On dělal pětkrát vedoucího hospody a vždycky ho vyhodili, že měl manko, a nakonec ho zavřeli. Když ho pustili, tak šel k nám. On strašně krade a na lidi je jako ras, ale lepšího stejně neseženou.“

„No jo,“ souhlasil jsem, „kdo by to chtěl dělat za ty peníze!“

„O vás vykládají, že jste na lidi hodnej.“

„Kdo to vykládá?“

„Tak – povídá se. Jenže vy nejste opravdovej sanitář.“

Někdy jsem se opravdu snažil chovat k lidem, které mi na několik chvil svěřili do péče, aspoň s trochou zájmu anebo dokonce vlídnosti. Ale jindy jsem spíš usiloval vyšetřit si chvilku, abych si četl. Rozhodně jsem to neměl v popisu práce: být laskavý k transportovaným pacientům. Nikdo to ode mě nevyžadoval a ani nemohl za plat, který mi dávali.

Jednou jsem vozil asi dvě hodiny babičku z vyšetření na vyšetření a pak ji ještě stěhoval od nás na interní oddělení. Byla úplně žlutá od jaterní choroby a všichni věděli, že už za několik dní zemře. Prosila: Vemte mě za ruku, já už nikoho nemám. Štítil jsem se jí trochu, protože byla tak odpudivě žlutá a páchla močí, ale vzal jsem ji za ruku a několikrát jsem ji pohladil po žlutém čele, zatímco jsme čekali na nějaké z dalších, zcela zbytečných vyšetření. Ležela na vozíčku se zavřenýma očima a mlčky tiskla moji dlaň.

Když si ji konečně přebrali na interně (všechna oddělení se, nevím proč, snaží zbavit těch, co mají umřít, snad se vedou nějaké statistiky a oddělení s nejmenším počtem úmrtí dostanou vyšší prémie anebo aspoň poukazy na rekreaci), dávala mi desetikorunu. Odmítl jsem ji (nebyl jsem opravdový sanitář) a ona prosila, abych si ji vzal, abych se za ní přišel podívat.

Já slíbil, že přijdu, a tu desetikorunu jsem nevzal a samozřejmě jsem už nepřišel – měl jsem dost jiné nepříjemné práce, dost povinností, které mi připadaly jako příkoří. Kdybych tu desetikorunu vzal, snad bych přišel, ale jiní by tu desetikorunu vzali a stejně by nepřišli. Žili ve stavu příkoří už příliš dlouho a hlavně zcela bez možnosti úniku. Už je přijali jako základ soužití, a tedy i svého vztahu k ostatním lidem.

Deska už před chvílí dohrála, měl bych vstát a odejít.

„Moje maminka,“ řekla náhle, „chtěla, aby jí zavolali kněze. Ale oni ho nezavolali.“

„Proč? To se nesmí?“

„Nezavolali,“ řekla. „Vždyť Bůh podle nich stejně není, tak k čemu by volali kněze? A mě, mě taky vyhnali.“

„Kolik vám bylo let?“

„Šestnáct,“ řekla.

„Nechtěli, abyste byla u toho.“

„Ale o mě přece nešlo.“ Vytáhla kapesníček a otřela si oči. „Povíte mi něco o Americe?“

„A co?“ užasl jsem.

„To je jedno.“ Dívala se na mě laskavým a odevzdaným pohledem. Napadlo mě, že to je velmi opuštěná a nešťastná dívka.

„Co děláte, když přijdete z práce domů, Táňo?“

„Nejdřív se podívám, jestli nemám nějaký psaní,“ odpověděla okamžitě, jako by se na tu otázku předem připravila. „Pak si vyluxuju a jdu se sprchovat. Když se najím a ona není doma, tak si pustím desku. Taky si povídám s tátou, když má jeho žena odpolední. Nebo jdeme spolu do kina. Ale to teď už málokdy. Jeho bolí oči.“

„Na televizi se nedíváte?“

„Ne, ta mě štve, mně v ní připadá všechno falešný. Oni pořád jenom ukazujou, jak je život krásnej a lidi vůbec nejsou zlí – všechno je takový učesaný a slušný. Někdy si taky čtu starý dopisy,“ dodala a trochu ožila.

„Vám připadají lidi zlí?“ zeptal jsem se.

„Já nechci nikoho soudit,“ odpověděla.

Chvíli bylo ticho, zvenku bubnovaly kapky.

„Mužský jsou sprostý a ženský koukají, aby za nima nezůstaly pozadu. A jsou takový věci, že je mužský neudělají, jenom ženský.“ Tvářil jsem se zřejmě poněkud pochybovačně, protože dodala: „Kdybych já vám mohla povědět, to byste se divil.“

„Co myslíte?“

„To já nemůžu říct!“ Dolila mi z konývky čaj a pokusila se o úsměv, aby to nevypadalo, že mě moc odbyla.

„Proč to nemůžete říct?“

„Vždyť vás ani neznám,“ řekla, „co když to někde otisknete?“

„Já tady nesmím tisknout, Táňo,“ řekl jsem, „ani řádeček! Už pět let.“

„Tak to povíte někde na schůzi.“

„Na schůze já nechodím.“

„A nebojíte se, že budete mít nepříjemnosti?“

„Ne. Já mám daleko mohutnější nepříjemnosti a musím je vydržet.“

„Já vám to povím,“ rozhodla se Táňa, „ale až někdy jindy. A vy jste ještě nic neřek o tý Americe. Já ráda poslouchám o cizích zemích.“

Tak jsme pili čaj a já začal vykládat, jak jsem učil v Michiganu, a do toho jsem zapletl návštěvu v taoské komuně a poněkud výstřední divadelní představení o Che Guevarovi a svoji vlastní americkou premiéru. A protože jsem o tom všem už dlouho neměl příležitost někomu vyprávět, zabral jsem se do vzpomínek a líčil podrobnosti, které se mi náhle vynořovaly z paměti, a z té dálky, z postavení člověka, jehož hry se předváděly až v té vzdálené končině a kterého teď zahnali, aby každé ráno přebíral podělané povlaky a pak si nakládal do basičky zkumavky s cizí močí a s cizí rakovinnou tkání, se mi ta země jevila až v neskutečných barvách.

Když jsem skončil, Táňa zalitovala: „Škoda že jsem vás neznala, když jste tam byl. To byste mi byl odtamtud mohl poslat nějaký pohled anebo dopis. Vy určitě píšete krásné dopisy.“

„Já nepíšu dopisy skoro vůbec,“ řekl jsem. „Nenávidím psaní dopisů.“ I když jsem psával milostné dopisy, uvědomil jsem si.

„Já zas mám dopisy ráda,“ a Táňa vstala, otevřela skříň a vytáhla z ní kulatou krabici, do jaké se kdysi ukládávaly klobouky. „Sem si je už odmalička schovávám.“ A sáhla do krabice a naslepo vytáhla jeden list a četla:

„Pohádko, bude Vám divné, Pohádko, že Vám píši toto psaní tak brzo po tom, co jsme se rozešli. Ale já Vám musím napsat o tom, že to bylo strašně krásné, když jsme šli z lupu domů na Váš hrad a nějaká tajemná moc nám postavila bludný kořen do cesty. Bylo v tom tolik krásy, že jsme zabloudili, že?“

Odložila zase dopis a řekla: „To mi bylo třináct, psali jsme si s kamarádkou. Taky tu mám pohlednice, co mi podepsali slavný lidi. A dopisy, od něho taky. Poslal mi jich jen šest.“ Vzala do ruky svazek převázaný zlatou mašlí, ale aniž jej rozvázala, vložila ho zase zpátky do krabice. „Pak už se neozval ani jednou. To maminka mi napsala dopisů moc. Když mi je někdy smutno, tak si je čtu. Vždycky končila nějakou vznešenou větou jako: Mysli na svoji duši, Táňo! Anebo: Buď hodná k lidem a Bůh ti odplatí!“

V pokoji už byla tma, jenom z předsíně sem zasklenými dveřmi pronikalo trochu světla.

Stačilo natáhnout ruku a obejmout ji. Jistě by se nebránila. Snad to dokonce očekávala, snad si to přála, jenže patřila k tomu druhu žen, které kolem sebe vytvoří vědomě, anebo ještě spíše podvědomě tklivou hradbu stesku. Ale asi ještě víc než po objetí toužila po lásce. Vstal jsem a řekl: „Já vám, Táňo, napíšu. Jen co budu mít příležitost.“

„Mně stačí pohlednice.“

„Určitě vám napíšu.“

Doma jsem začal psát hned ten večer. Do příštího úterý, kdy jsem měl další službu, jsem byl hotov. Text jsem přepsal na stroji a dal do obálky. Zněl takto:

</section>

<section>

V pátek ráno

> Nikdy si toho starce nevšimli, teprve když babičku, celou žlutou, s propadlými tvářemi a očima, v nichž poslední stopy života otupily bolest a morfium, odvezli na resuscitační oddělení, kam běžně posílali umírat beznadějné případy, získal od primáře povolení a přišel ráno do toho pochmurného místa plného sténání a sotva snesitelného zápachu, přitáhl si židli k posteli nemocné, usedl k ní a tak setrvával téměř bez pohnutí po celé hodiny.

> „Nemusíte tady sedět tak dlouho, pane Lhota,“ řekla sestra první den, „babička o vás stejně neví.“

> „Třeba se vzbudí,“ řekl s otázkou v hlase.

> „Můžete si sednout na chodbě,“ navrhla mu sestra. „Tam budete mít společnost. A když se babička vzbudí, tak vás zavoláme.“

> Ale on zůstal. Díval se upřeně na žlutou a svrasklou tvář své ženy, občas vstal a šátkem jí setřel z tváře pot. Potom si přisedl ještě blíže, vzal nemocnou za bezvládnou a rozhodně už nevnímající dlaň a tak zůstal až do večera. V prvních chvílích jim trochu vadil, jako člověku vadívá cizí těleso, které se náhle ocitne ve známém prostoru, ale pak si na něj zvykli právě tak, jako by si zvykli na jakékoliv cizí těleso. Dokonce je ani nenapadlo, že by mohl mít hlad anebo žízeň. Koneckonců byl zdravý člověk, měli dost starostí s nemocnými.

> A on tedy hleděl na tvář své ženy, která se rychle proměňovala a která se stále více vzdalovala podobě, již znal. I když věděl, že nic už nemůže zastavit tu proměnu, nic zadržet to vzdalování a pád, připadalo mu neuvěřitelné, že se to opravdu stane, že se to dokonce stane v nejbližších dnech. A teprve nyní si vlastně uvědomil, jaké dobro bylo mít nablízku známou tvář, a pocítil lítost, že během všech let společného života, během čtyřiceti roků si našel tak málo času, aby hleděl do té tváře tak, jako to dělá teď, ačkoliv ta tvář ho provázela celým jeho dospělým životem. Měl nyní dokonce pocit, že skoro všechen svůj čas strávil mimo – z dosahu jejích očí i jejího hlasu. Co vlastně dělala během všech těch večerů, které proseděl na schůzích (kde mu nejrůznější řečníci slibovali štěstí a dobrý, důstojný a dokonce blahobytný život), během těch odpolední, které prostál v ochozech Sparty, během oněch nedělí a svátků, které procoural s kapelou, v níž tloukl buben? A uvědomil si s překvapením, že jsou celá údobí jejich života, kdy si na svou ženu nepamatuje, neví, co dělala, nepamatuje se ani na její tvář, ani na jedinou událost: dobrou či zlou.

> Zato některé jiné chvíle mu pronikly do paměti tak, že se mu dokonce vybavovaly i s barvami, vůní, zvuky a pocitem tepla, takže uprostřed puchu této místnosti si připomněl sladkou vůni, která vnikala z rozkvetlé zahrady do pokoje hostince, kde spolu prvně spali – ještě před svatbou – a ovanulo ho teplo té noci, teplo, které kráčelo podél jejich lůžka a dýchalo na jejich nahá těla.

> „Pane Lhota,“ oslovila ho sestra, „je už skoro osm. Musíte domů, spát!“

> „Co prosím?“ zeptal se.

> „Je už večer,“ řekla sestra, „už tady nemůžete zůstat.“

> „A co když zrovna v noci?“ zeptal se.

> Sestra pohlédla na žlutou tvář se zavřenýma očima a řekla: „Ještě ne, nebojte se!“

> A on tedy šel domů, v kuchyni si uvařil na plynovém vařiči kávu, ukrojil chleba z bochníku, z něhož už ujídal týden, a protože v bytě bylo bezmála mrazivo a zatápět mu nestálo za to, vlezl do postele a kupodivu velice rychle usnul, jako by byl po celý den těžce pracoval.

> Ráno se vzbudil – tak jako se budil po desítky let – chvíli po páté hodině a hned po snídani odešel opět do nemocnice. Tam se posadil na židli, kterou od včerejška nikdo neodstranil, a vzal nemocnou za ruku. Kolem něho plynul nemocniční život. Sestra obcházela s injekční stříkačkou bezvědomá těla, aby je jako obrovský komár připravila ještě o trochu jejich krve (i když to potom nahrazovala jinou krví z lahví), a přišel lékař, nahlédl do chorobopisu, předepsal léky a hned nato vstoupila dietní sestra s tácem plným talířů a vzápětí opět odešla, protože tu nebyl nikdo, kdo by ještě byl s to polknout sousto obyčejného jídla. Kromě něho ovšem, ale jeho si nikdo nevšímal. Konečně jeho žena pootevřela oči a hlasitě vzdychla.

> „Jak je ti?“ zeptal se rychle.

> Pohnula rty, ale neřekla nic a oči zase zavřela.

> Vzduch v místnosti byl téměř nedýchatelný a vzbuzoval v něm pocit nevolnosti. Ale nepopuzovalo ho to, bral to jako nutnost, jako průvodní jev té smutné a přitom nutné skutečnosti, jakou je umírání, anebo ještě spíše, jakou je nemocnice. Když mu bylo osmnáct, poslali ho do války, střepina granátu ho zasáhla hned druhého dne, co byl na frontě; odvezli ho do polního špitálu nedaleko Pešti, a tak se prvně a vlastně naposledy seznámil s nemocnicí. Nenapadlo ho ani, že od té doby uplynulo půlstoletí, že už po mnoho let se v ložnicích zbohatlíků a v nesčíslných a zbytečných schůzovních sálech uměle vyměňuje vzduch. Ale vzpomněl si, jak jednou před velmi mnoha lety byli pozváni na svatbu její sestřenice až na Šumavu, a když vystupovali z vlaku, ona řekla: Cítíš ten vzduch? Anebo něco podobného řekla o vzduchu, to si pamatoval, a byl už večer a nebe bylo tak jasné a hvězdné, že se zdálo, jako by všechna ta vůně padala z těch nesmírných výšek.

> Do dveří vstoupila dietní sestra s tácem a opět vyšla. Žlutá tvář před ním se ani nepohnula. Dokonce ani záchvěv vědomí se na ní neobjevil.

> Byl jí také nevěrný. Dokonce několikrát. V době, kdy se to stalo, tomu přikládal aspoň poněkud váhu. Cítil výčitky svědomí a zároveň jakousi zlost vůči té, kterou podváděl, a jednou uvažoval i o tom, že ji opustí a uteče s tou druhou, neudělal to však a později to všechno téměř pozbylo význam a ty ostatní ženy se zvolna vytrácely z jeho mysli, už zapomněl na akty dávné zrady, na lsti a lži, jichž se dopouštěl, až teď mu vytanuly s náhlou naléhavostí a připadaly mu najednou podlé anebo ještě spíše nesmyslné, a připadalo mu, jako by nyní tváří v tvář umírající se toho všeho dopustil znovu, jako by se právě znovu pohroužil do lži. Hrozné bylo, že už ji nemohl sdělit ani se z ní vyzpovídat a lež se tím stávala neodvolatelnou a nenapravitelnou. Byla tedy dokonalá ve své zbytečnosti.

> Nemocná zasténala. Naklonil se nad ni a zašeptal: „Chceš něco?“

> Sestra přitáhla k posteli stojan, nasadila do držáku láhev s infuzním roztokem. Zapíchla do žíly nemocné jehlu a on pozoroval, jak průsvitnou hadičkou zvolna plyne čirá tekutina.

> Napadlo ho, že ovšem ve srovnání s těmi několika dny nebo snad měsíci, kdy ji klamal, je doba, kdy jí zachovával věrnost, neskonale delší. Ovšem nevěru nelze vyvažovat věrností, to si uvědomoval. Nevěra je čin, zatímco věrnost je pouhý stav, jen setrvávání, celkem pochopitelné ve světě, v němž se všechno kolem člověka proměňuje. Nevěru lze asi vyvážit opět jen činem. Jakým činem? Nejspíš činem lásky.

> Snažil se vzpomenout si na něco dobrého a laskavého či dokonce láskyplného, čím ji obdařil. Vzpomněl si, jak jí ušil kabát, ačkoliv nebyl dámský krejčí, ale to nejspíš nebyl čin lásky, ten kabát šil, protože to tak přišlo laciněji. Také spolu chodili tančit a pak ji v noci doprovázel domů, ačkoliv byl někdy hodně unavený a druhý den musel vstávat v půl šesté ráno, ale i to vlastně dělal kvůli sobě, protože cesta vedla parkem a tam se mohli opřeni o strom líbat anebo dokonce zalézt do křoviny a kvapně se milovat. Připadlo mu podivné, že byli kdysi mladí a silní a ona měla dlouhé husté vlasy a hebkou bělostnou kůži, která v něm, když se jí dotkl, vyvolávala libost.

> Když někdy zastonala, uvařil jí ovšem i jednoduché jídlo a dokonce i vypral prádlo, ale to koneckonců ona jemu dělala celý život, i když stejně jako on měla dost své práce a někdy se vracela z továrny až k večeru. Na to vlastně nikdy nepomyslel. Zajímal se o svůj čas, ne o její, teď ho napadlo, že její čas nikdy nebyl naplněn radostí. Ale nenapadlo ho vinit z toho kohokoliv – dokonce ani sebe ne. Nedovedl si představit, že by život mohl proběhnout jinak a o mnoho radostněji.

> A protože už byl opět večer, vstal a poněkud ochablým krokem vyšel na chodbu a sestoupil dvě patra a venku ho téměř ohromil závan chladného a čerstvého vzduchu. Když přišel domů, shledal, že už tu nemá ani kousek chleba. Uvařil si tedy kávu a v šupleti kredence vyštrachal starou housku. Tak starou, že i kousky zelenavé plísně, které ji pokryly, zaschly. Ale ačkoliv byl velmi unavený, neměl chuť si jít lehnout. Vstal tedy a šel do pokoje, kde ve velké almaře měl uschováno několik štůčků látek, drahých a pěkných. Nešil nikdy dámské šaty, ale teď ho napadlo, že jeho žena se přece bude muset obléct, budou ji muset obléct, ona však nemá žádné vhodné šaty pro takový účel, vlastně nemá žádné šaty, protože za dobu nemoci zhubla tak, že by jí staré šaty museli ovíjet kolem těla.

> Nastříhal tedy látku a byl rád, že to může dělat, že může nechat svítit lampu a vyhnout se spánku.

> Příštího dne byla stařenčina tvář ještě scvrklejší, pokožka jí docela zežloutla a oči jako by jí zapadly hluboko do tváře, zatímco nos jí vystoupil a zešpičatěl; na drobné ruce se uboze modraly vystouplé žíly, jedna z nich byla otevřena a do ní zavedli sondu.

> Přitáhl si opět židli k posteli, zasunul nemocné polštář lépe pod hlavu (i když o tom nemohla vědět) a urovnal jí pokrývku, a protože ho náhle přepadla úzkost, že žena na lůžku už možná nežije, naklonil se nad její tvář, aby zaslechl, jestli dýchá.

> Ve tváři nemocné se teď už nic nepohnulo a jeho napadlo, že i když jeho žena ještě dýchá, už nedlí v této místnosti. A kde se tedy vlastně nachází? Nejspíš někde v naprosté samotě – na tu je ovšem zvyklá, byla vlastně po celý život sama, velice sama. Žena, která nemá děti, zůstane sama, tolik chápal, i když na to v minulosti málokdy myslel, a pokud se zabýval její bezdětností, tedy spíše s výčitkou, že ho připravila o něco, co bylo dostupné většině mužů. Teď ho napadlo, že ona tím samozřejmě také trpěla a on jí v tom nijak neulevil, naopak, nechával ji o večerech doma samotnou. Vzpomněl si, že mu několikrát navrhla, aby šli spolu do kina, ale ani v tom jí nevyhověl. Odbyl ji, že ho ty slátaniny nezajímají.

> „Pane Lhota,“ oslovila ho sestra, „nechcete se jít trochu projít? Podívejte, babička o vás stejně neví.“

> On však zůstal. Když v poledne otevřela dietní sestra s tácem plným talířů, uvědomil si na chvíli svíravý pocit hladu, ale zapudil jej. Také horko tu bylo – až k nevolnosti. Mělo by se na chvíli otevřít okno. Jenomže okno bylo příliš obrovské, zvenku by sem proudilo příliš chladného vzduchu. Zaklonil tedy aspoň hlavu a přivřel oči, aby si trochu odpočinul, a okamžitě se propadl do jiného času. Vybavila se mu světnice, ve které prožil dětství, ale vybavila se mu ve chvíli, kdy právě odcházela jeho matka. To se ovšem přihodilo velmi dávno, už uplynulo víc než padesát let od té doby. Dvě velké války, lidé začali létat a jezdit v autech a stavět mrakodrapy a svítit elektřinou, ale přesto se mu v téhle chvíli vybavil pach svíček a hned potom i vůně česneku, peřin a sušených bylin, které schly za trámem nade dveřmi, a venku vládla naprostá, ničím neporušená tma. Z té tmy se počaly vynořovat jednotlivé postavy, na něž už po léta nevzpomněl: dávno zemřelí příbuzní, jeho dvě sestry ve svých dětských podobách a jakási sousedka, jejíž jméno se mu vytratilo, a nakonec vstoupil farář v černém kabátě a v tvrdém kloboučku, v ruce držel kříž. A právě v tu chvíli se obraz zasekl, znehybněl před ním v naprostém tichu, které tehdy zavládlo v místnosti. Cítil, jak z té hlubiny dávno prošlého času k němu doléhá zvláštní slavnostnost té chvíle, kterou snad tehdy ani nevnímal, protože byl socialista, protože věděl, že kněží jsou podvodníci, přinášejí jen opium, a věděl, že jediný skutečný život je tady na zemi, jediné království, jež je člověku dáno a které je pouze třeba nastolit.

> Nicméně, vzpomněl si, šel tehdy po několika dnech do kostela, aby naposledy matku vyprovodil, do stařičkého kostela, jehož nádherná kupole čněla vysoko nad střechami stavení i nad hřebeny lesů a dala se vidět ze všech míst v okolí. Bylo to naposledy, nejspíš skutečně naposledy, kdy vstoupil do kostela, obnažil hlavu a poklekl, nikdy potom už to neopakoval, příčilo se to jeho přesvědčení: Bůh přece, jak mnohokrát slyšel a jak uvěřil, byl vymyšlen jen proto, aby udržoval lid v poddanství a v pokoře.

> Teď mu však vytanula ta chrámová prostora s vůní kadidla, dřevěnými lavicemi a osmahlými šíjemi vesničanů, směšně vězícími v bílých škrobených límcích, varhany zněly, zatímco ženy plakaly, a potom do širého kraje bil zvon. Tkvělo v tom cosi důstojného a velebného až k pláči, a skutečně mu teď najednou vhrkly do očí slzy, ale plakal, protože byl tehdy tak naprosto mladý, s lehkýma a zdravýma nohama a s očima, které dohlédly do jakékoliv dohlédnutelné dálky.

> „Pane Lhota,“ ozvala se nad ním sestra, „přinesla jsem vám trochu bryndy.“

> Bylo to po dlouhé době, co tady seděl, že si ho všimli jako živého tvora. Vzal hrnek, napil se, a i když se je snažil zadržet, z hrdla se mu vydralo několik vzlyků.

> „Dneska můžete odejít dřív,“ řekla sestra, „ale zítra přijďte určitě!“

> Pochopil, co tím sestra myslí. Vstal tedy ze židle, sotva se setmělo.

> Když čekal na autobus, pocítil podivnou úzkost. Ne za sebe, ale za ni, že to už na ni čeká – to děsivé a vlastně nepochopitelné znehybnění, to odpoutání od světa zvuků a vůní a barev.

> A poděsil se náhle, jestli nepochybil, když po celý život sebe i ji zdržoval od Boha, v tolika věcech se člověk v životě zmýlil, co když se zmýlil i v té vlastně nejdůležitější otázce života a smrti?

> V pátek ráno přišel ještě za tmy. V místnosti se nic nezměnilo, ona stále ležela na stejném vysokém lůžku pod oknem, nehybná a vzdálená, neschopna vnímat cokoliv z toho, co on ještě vnímal.

> Položil na stolek vedle ženina lůžka balík se šaty, které v noci došil, potom se posadil na židli a myslel opět na Boha. Nebyl nikdy natolik učený – i když v mládí dosti četl – aby si dokázal utvořit vlastní představu o čemkoliv tak složitém, jako byl zřejmě Bůh. Musel uvěřit tomu, co slyšel od lidí, kteří byli vzdělanější a jimž věřil; ale teď ho napadlo, že vlastně většina těch lidí, kterým věřil, ho oklamala. Slibovali mu spravedlnost a důstojný život a dokonce i blahobyt, ale nic z toho se nesplnilo, a některé z těch lidí potom odhalili jako zrádce anebo dokonce zločince. Přestali ho dávno zajímat: ti lidé i jejich řeči i sliby i jejich podvody, nemyslel už na ně. Ale kupodivu si nikdy nepoložil tu otázku, že když ho obelhali v tak mnoha věcech, mohli ho obelhat i ve věci Boha či původu světa, a že nic z toho, v co věřil, že je naprosto jisté, není pravda. Dokonce snad ani Země nekrouží kolem Slunce a hvězdy nejsou tak nesmírně vzdáleny a svět není stár několik miliard let. V tom případě se po celý život mýlil ve všem a k tomu omylu vlastně přiměl i ji – a zmocnil se ho podivný pocit, že to kvůli němu ona teď leží v téhle nelítostné místnosti, kde se na zvolna se sunoucím pásu smrti tratila všechna důstojnost lidského života, kde už nevoní byliny a nezazní modlitba ani slova povzbuzení nebo útěchy, kde se nikdo neloučí ani nezapláče, odkud vyprchala všechna naděje kromě té, že se z laviček na stojánku nakape do žil o den či dva dny více bezvědomého a bezsmyslného trvání.

> Do dveří vstoupila dietní sestra a opět odešla, na okno bubnoval déšť. Cítil takovou únavu, jako kdyby i on odcházel, jako by už neměl nikdy opustit tuto židli.

> Nezdálo se mu nikdy, že by s ní potřeboval hovořit, leda o těch nejobyčejnějších věcech: o penězích, o lidech, které oba znali, nejvýše si jí někdy postěžoval na svoji práci, hovořil vlastně jen proto, že spolu seděli u stolu a že mlčet bylo únavnější nežli mluvit. Ale nyní s ní zatoužil mluvit, povědět jí o všem, nač právě myslel, požádat ji, aby mu odpustila, a zeptat se jí, nepřeje-li si pozvat kněze. Možná, to se prý v posledních chvílích života stává, se ještě probere k vědomí a on se jí bude moci otázat. Musí se zeptat lékaře, zda by pro to mohl něco udělat. Pohlédl s nadějí na stojan, na velkou láhev, z níž do stařenčiných žil proudila téměř čirá tekutina.

> Odkudsi se vynořila sestra, sklonila se nad lůžko, potom se natáhla k láhvi na stojanu, odpojila hadičku a teprve pak se obrátila k němu a řekla: „Už tu nemusíte čekat, pane Lhota, babička už tu není!“ To bylo všechno, sestra vyšla z místnosti.

> Stál nad postelí a zíral do tváře, která se vlastně nijak nezměnila, byla stejně nehybná a stejně žlutá jako ráno, když sem přišel a kdy patřila ještě živé. A byla ovšem zcela jiná než tvář, kterou znával kdysi. Jenže ta proměna se dála dlouho a sotva postřehnutelně, a jako všechny podobné proměny nepůsobila vlastně nijak otřesně, nepůsobila nakonec ani jako změna, i když jejich výsledkem byla taková odlišnost, jaká panuje mezi životem a smrtí.

> Napadlo ho, že by měl nebožce zatlačit oči tak, jako to kdysi udělal otec matce, anebo říkat modlitbu anebo říct: sbohem, nějak pohnout ústy, zanaříkat – ale byl tu přece jenom host, nebyl tím, kdo má právo jednat, a tak tedy vzal jenom balík z nočního stolku a ustoupil o několik kroků, neboť opět přišly sestry, přivezly jakási obludná a otlučená kolečka, opřely je o zeď, potom z mrtvé stáhly přikrývku a potom ještě i noční košili, a on na okamžik spatřil vychrtlé tělo své ženy plné modrých podlitin v místech, kam vbodávaly jehly, potom teprve mrtvé zatlačily oči, přikryly ji prostěradlem, nasadily na postel kolečka a odvezly ji do jiné místnosti.

> Nevěděl, co má dělat, nikdo si ho nevšímal. Možná že by měl odejít domů, ale stále se mu zdálo, že by měl ještě něco udělat, a tak vstoupil do místnosti, kam zavezli mrtvou. Bylo to vlastně jakési odkladiště. Válela se tu spousta stojanů, židlí a skříní s vyraženými dveřmi a kovových čel od postelí a balík s vatou.

> „Rudo,“ ozval se za dveřmi ženský hlas, „ta Lhotová už je na padesátce, potřebujem ji za dvě hodiny odvézt!“

> „Panebože,“ zaklel mužský hlas, „to nemohla ještě půl hodiny počkat? Vždyť už končím a zítra je sobota!“

> „Tak zmizte,“ pravil týž ženský hlas, „my nahlásíme, že exla o půl hodiny pozdějc!“

> Sedl si na jednu z prázdných židlí. Bylo tu vzdušněji, páchlo to tu jen tabákovým kouřem, zřejmě tuhle místnost používali nejen k odkládání nepotřebných krámů a nebožtíků, ale i jako kuřárnu.

> Hleděl na postel, která mu teď – vyzdvižena na železných kolech – připadala až nestvůrně vysoká. Zdálo se mu, že prostěradlo zakrývající zemřelou téměř splývá s povrchem lůžka, a na okamžik zapochyboval, zda ona pod ním opravdu leží.

> Všude kolem teď panovalo naprosté ticho. Uvědomil si, zvolna si uvědomoval, že je konec, mohl by vstát a odejít, ale neměl kam a neměl proč, a aniž pochopil souvislost, vybavila se mu věta, kterou slavnostně pronášel jeho mistr (v dávné době před všemi válkami, v jeho učňovské době), když bral do rukou těžkou krejčovskou žehličku, aby přežehlil hotové sako: „Konec korunuje dílo!“

> Zavřel oči, cítil, jak z hlubiny, o které ani netušil, z hlubiny jeho vlastní bytosti vystupuje zoufalá lítost: jako pes, jako psi na smetišti tu zůstali. Kdo nás to vyhnal, kdo je ten pán, kterému jsme sloužili, přece jsme sloužili, po celý život jsme sloužili – teď tady na smetišti. Uslyšel tichý šumot, a když vzhlédl, uviděl, jak na pozadí šedivého podzimního nebe se tiše vznášejí vrány. Jako když kdysi dávno se pustil s kluky do polí. Ten pohled ho poněkud uklidnil. Čekal, kdy uslyší známý pokřik ptačích hlasů, ale nic se neozvalo, nic neporušilo ticho kolem něho.

> Vtom se otevřely dveře, v nich se objevil obrovský chlap v bílém ubláceném plášti a za sebou táhl podivné kovové vozidlo na vysokých gumových kolech. Horní část vozíku tvořil v půli přeťatý plechový válec.

> Vyskočil polekaně ze své židle a udělal několik kroků zpět, aby nepřekážel. Muž přistoupil k posteli, stáhl z mrtvé prostěradlo, takže tu opět ležela nahá, jeho nebožka, podobná voskové panně anebo dokonalé loutce. Muž přirazil s vozíkem k posteli, sňal plechové víko, potom se obrátil k němu a řekl: „Kolega je dneska marod, kdybyste byl tak hodnej a pomoh mi naložit to tělo.“ A on přistoupil tedy k nebožce a uchopil ji za bosé nohy. Byla tak lehká, tak velice lehká, až se podivil, i když to asi bylo tím, že většinu váhy pozvedl ten druhý muž. „Taky to na mě leze,“ řekl chlapík a otřel si hřbetem dlaně zarudlé čelo, „minulou noc jsme měli šest exitů. Samý báby. Sotva padne podzim, padají jak mouchy. Jedna měla snad půldruhýho metráku, myslel jsem, že ji nenaložím.“ A muž dlouze zívl a potom přiklopil víko a zase vytlačil vozík ze dveří, a on si najednou uvědomil, že mu ji odvážejí, ani jí neřekl: sbohem! Nic neučinil, aby se s ní rozloučil, ani jí neoblékl ty šaty, ani je nikomu nepředal. Konečně se vzchopil, vzal pod paží balík a kráčel kvapně ke schodišti.

> „Pane Lhota,“ rozběhla se za ním sestra, „my se vás nahledali. Nebožka tu má přece věci. Vezmete si je hned?“

> Zarazil se: „Teďka?“

> „Počkejte chvíli,“ požádala ho a vzdálila se opět.

> Stál u širokého okna a slyšel, jak dole bouchají dveře nákladní zdviže, a za chvíli spatřil, jak ze dveří vyjíždí ta kára na vysokých gumových kolech a za ní ospalý chlapík v ubláceném plášti.

> „Tak tady jsou ty věci,“ ozval se za ním hlas sestry. Nesla v náručí balík prádla a také šaty, plášť, župan a boty, dokonce s trochou zaschlého bláta. Přidala mu do náruče, v níž držel balík s novými šaty, všechny ty věci. „Ještě podpis,“ přistrčila mu jakýsi formulář. Když se zatvářil udiveně, vysvětlila: „To víte, pořádek musí být!“

</section>

<section>

V úterý ve tři čtvrti na jednu jsem si šel sednout na lavici před naší útulnou. Tentokráte jsem měl s sebou, když nepočítám vlastní spisování, Zweigova Balzaka. Dveře resuscitačního oddělení byly zavřené, ale Táňa službu měla, to jsem si zjistil u pana Mixy.

Sloužil jsem dlouhou směnu – až do šesti večer, nemohla mi tedy utéct, ledaže by mě někam odvolali, což v tuhle popolední hodinu bylo málo pravděpodobné. Ostatně jsem jí mohl to psaní předat kdykoliv později, ale přesto jsem čekal netrpělivě, málem jako milenec na schůzce.

Asi za dvacet minut vykoukla ze dveří, zahlédla mě, usmála se a zase zmizela. Pak přišla se svou krabičkou cigaret. „Zase čtete o tom Stalinovi?“ zeptala se.

„Tentokrát o někom sympatičtějším,“ řekl jsem. Kupodivu jsem se ostýchal vytáhnout svoji obálku. „Ta babička už umřela?“ zeptal jsem se.

„Která?“ podivila se. Pak si vzpomněla. „Ta umřela hned ten pátek ráno. Vždyť jsem vám to povídala.“

„Vám už to ani nepřijde!“

„To bych se musela zbláznit,“ řekla. „Ale je mi jich stejně někdy líto. Když jsou mladý. Anebo když vidím, jak pro ně někdo pláče.“

Seděli jsme chvíli mlčky, pak jsem konečně přemohl pocit trapnosti a vytáhl z kapsy obálku. „Tak jsem vám něco napsal!“ oznámil jsem.

Vzala obálku a vytáhla popsané listy papíru. Bylo jich hodně, celý tucet. „A to je všechno pro mě?“ zeptala se užasle, když zjistila, že na první stránce chybí oslovení.

„Pro vás.“

„A to si můžu hned přečíst?“

„Jak chcete.“

Rozložila všech dvanáct listů a začala číst.

Četla pomalu a já se marně snažil z její tváře cokoliv vyrozumět. Udělal bych nejlépe, kdybych vstal a odešel, ale k tomu jsem se neodhodlal.

Konečně dočetla. Složila pečlivě jednotlivé archy a položila je na lavici vedle sebe. „Víte,“ řekla, jako bychom vlastně pokračovali v nějakém přerušeném rozhovoru, „já vždycky dělám až do poslední chvíle všechno, co je nutný udělat, i když je jasný, že už se nedá nic zachránit.“

„Myslíte, že ostatní to tak nedělají?“

Byl jsem zklamaný, že se ani slovem nezmínila o tom, co právě přečetla. Přece se jí to muselo nějak dotknout. Kromě toho jsem doufal, pamětliv jejího výpadu proti televizi, že ocení mou snahu psát o životě bez přikrašlování.

Zavrtěla hlavou.

„Jak to myslíte?“

„Já nevím,“ řekla. „Vy si asi představujete všechno jinak. Každej si to tak představuje. Já si to taky představovala jinak. A maminka – chudák…“

Vůbec jsem jí nerozuměl.

Dívala se na mě úpěnlivě. Najednou jsem si všiml, že má na levé tváři hned pod okem maličkou krůpěj. Otřela si ji. „Posledně jsem vám to nechtěla povědět. Já vám to teda povím. Když mi slíbíte, že o tom nikdy neprozradíte ani slovo.“

Přikývl jsem.

„Oni nahoře na patře,“ řekla, „tam, kde sloužíte, když viděj, že je už všechno marný, oni namíchají takovou injekci, víte, dolsin a nějaký barbituráty, říkají tý injekci koktejl, a tu když píchnou, má to každej za chvíli odbytý.“

„Kdo to míchá?“ zeptal jsem se.

„To vám nepovím, nezlobte se!“ Pak řekla: „Doktoři o tom ani nevědí.“

„To dělají všechny?“

Upřela na mě své obrovské oči. „Ale nesmíte o tom nikomu ani slovo!“

„Stejně by to všechny zapřely!“

Přikývla. Potom vstala. „To si můžu skutečně nechat?“ Ukázala na archy papíru.

„Samozřejmě, vždyť to je pro vás!“

A Tánička tedy začala vsouvat opatrně papíry do obálky, aby se jí nepomačkaly dřív, než je uloží do krabice, zatímco já počítal, kolik dní služby mi zbývá do konce roku, kdy odtud neodvolatelně odejdu, zatímco o patro výš andělská sestra Věra si pro mě do zásoby namíchávala smrticí koktejl, zatímco ve sklepě pode mnou se plížil pan Biebl, aby ukradl poslední dosud neodcizený balík vaty, zatímco za mnou, skryt v naší útulně, se tlustý pan Mixa posiloval spánkem uprostřed své téměř nekonečné směny, zatímco svět kolem mě se řítil k lepším zítřkům.

„Tak vám teda moc děkuju,“ řekla Táňa.

</section>
